---
title:
  en:         Son of Deer went jigging
  nuk:        ɬiɬiitapiwʼitʼaswaʔiš muwaačmʼit
abbreviation: DeerJigging
ID:           CL2
---
# 001
'uuqumhhiqaqwa'ish katlhhshitl, tlumkshitl muwaachm'it.

# 002
''aasiqnakshitl liliitapi'aqtl.

# 003
chiin'isan'ap ch'apac\'isuk\'i, sukwitl 'uxwaapi.

# 004
tliihhshitl 'ucahhtachitl 'apquu'a'i hilhh'iitq'aal liliitapi.

# 005
wik qiiyachisht, yaalwaa'ish tlushinqakm'inhh. sayaashtip n'aacsiichitl.

# 006
tlaawulshitl.

# 007
hhamipshitl muwaachm'it 'an 'uhh qwayac'iikshtaquml.

# 008
tlaawulshitl yaqwii'il'itq.

# 009
'uu 'uu'uuqukwiya'icuush shiitluk, waa'atl muwaachm'it.

# 010
'uqlaap'atl\'itq 'an wik'aap\'atl'at 'uyaatl hahamutnaq, ququn'ihhta, waa'atl tl'iixp'ichhh.

# 011
'a'aquuk muwaachm'eet, waa'atl'at.

# 012
'uu 'uu'uuqukwiya'icuush shiitluk waamits waa'atl.

# 013
t'aaqukwi'at.

# 014
qwis'atltla 'uhhtaa tla'uc'iq'i, 'i'iqhhwa.

# 015
t'aaqukwi'atl'attla.

# 016
qwis'atltla 'uhhtaa tla'uc'iq'i. 'aanahhatl 'uushala'ap.

# 017
'uu 'uu'uqwiiya'icuush shiitlaa qwayac'iikshtaquml waa'atltla.

# 018
tl'iixp'ichhh'atl, ququn'ihhta, hahamutnaq, waa'atl.

# 019
'uushala'ap'atl, pipicksy'iqnaq, waa'atl.

# 020
hu'acachitl ch'apac\'i.

# 021
na'aanish waa'iitk niihhil, waa'atl'at.

# 022
sukwi'at, kilw'inqsi'atuk ch'apac, hiniicsu'at.

# 023
hinin\'al qwiiciy'uk\'itq shiitlaa.

# 024
quuliiy'ap'at quuc hhaw'il'i.

# 025
'uu'iicqii'ap'atuk ch'apacuk\'i mahht'ii'ak hhaw'il'i.

# 026
hiihiiqshahhap'atlquuch qwaa'apmahhsap'at\'itq hhaw'il'i.

# 027
'uushyuuyatlquuch 'uukchamalchiqhh qwayac'iikm'inhh'is'i.

# 028
kwiitlkwiiyaqil'atlwa'ish tl'uch'umckwi ch'iimaqiil hila''aqilhh 'inkwil'i, nunuukhh.

# 029
''aasiqnakshitl.

# 030
haptsaap c'aawachil yaaqwil'itq kwiitlkwiiya ch'iima.

# 031
'aathhshitl c'ic'itkpitlshi'atl qwayac'iikshtaquml.

# 032
chukwaa muwaachm'eet, nunuukchip'isak wa'ichu'aahhs, waa'atl hhaw'il'i.

# 033
tlawa'ii muwaachm'it, tl'ika''aqpitl nuu''itl.

# 034
"wa'ich, wa'ich, hooy hooy," wawaa'ak nuuk.

# 035
nasatls wa'ichutl. ''aqc'aqhht'ana'i, waa'atl'atla.

# 036
chaani'i natmisip'itlt'ana, waa'atl muwaachm'it. k'ashhhtaakwilt'ana'i.

# 037
nunuukshitl hu'aas, kuw'ilatl ''aqc'aqhhshitl.

# 038
wa'ichutl hhaw'il'i, hhuuptshitl.

# 039
ch'uhhiichitl 'i'inkwilit\'i.

# 040
sukwitl haptaa'akit\'i ch'iima.

# 041
qaaxh! ch'i'atapchip t'uhhc'iti hhaw'il'i.

# 042
kamatqwas niniich t'uhhc'iti'i.

# 043
hitaa''atap ch'apac\'isuk\'i.

# 044
hitaqsitl, tliihhshitl.

# 045
hilhinqs'atluk t'uhhc'iti'i.

# 046
nunuukqchik, 'uucq yalaa, hupacq yalaa, t'uhhc'itatmoot hhaw'ilukmoot, qwayac'ikmoot, tl'ikmut tl'ikmut.

# 047
tlumkshitl luucmaak hhaw'il'i.

# 048
hin'alshitl 'an taltqiil.

# 049
chatshitl chakupuk tlumkshi'i, tlumkshi'i w'aaw'aakumsasila'ick ''uqwil.

# 050
wik, malshitlil.

# 051
'uhhtaaw'it'as'atl chatshitl t'uhhc'itat\'i.

# 052
wik'iit t'uhhc'itanit\'i.

# 053
n'itlkwaqshitl luucma'i tlumkshi'ich, tlumkshi'ich, quyaasila'ish chakupukqs. 'inkwiil'ich.

# 054
pumiipitl qwayac'iikshtaquml. 'inkwiilshitl\'al.

# 055
'acha''atch qwis'at, wawaacst'al'atl\'al.

# 056
kamatqwasnak'atl\'al.

# 057
'uhhit\'ish muwaachm'it. wikalc'atluk\'ish ch'apac, waa'atl.

# 058
n'aachukw'in, n'aachukw'in, waanaak'atl.

# 059
sukwi'ich t'apathhsim'inhhukqin, waanaak'atltla.

# 060
sukwitlnak\'al, hinin\'al.

# 061
t'aat'aapatshitl\'al qwis'aqtlii'al.

# 062
chuu 'a'aatuu'in 'ak'ulatqwin 'uchqc'uu'ak\'i ''aanism'it.

# 063
sukwitlchi.

# 064
kamatqshitlnak sukwitl'as ''aanism'it.

# 065
ninin ''aanism'it.

# 066
'iiqhhshitl\'al qwis'iitq muwaachm'it hhaw'iluk\'i.

# 067
chuu 'aak'ulshnish suutil 'uchqc'uu'ak\'itk, waa'atl ciqhhsii'i.

# 068
hiilapil\'atlwa'ish hhaa ''aanism'it, t'aat'aapata, chaayixwapil.

# 069
humm wawaa'atlquuch t'aat'aapata qiiyapil.

# 070
chuu, waa'atl,

# 071
'aanahhi'aqtl\'icuush 'uu'aalukhh tluulhhap'ap kuhhiqsip 'ahh yaqchi'itq wik'aa'it hishsaacintl 'uchqshitl, waa'atl ''aanism'it.

# 072
sukwitl 'uchqc'uu'i qwayac'iikshtaquml, pun'isatl\'al.

# 073
'aa'aa'ishatl\'al kuhhiqsip 'uchqc'uu'i.

# 074
'uchqshitl, quchqshitl, ch'an'iichitlst'al'al.

# 075
n'itlkwaqshitl\'al, sukwitlchi ''aanism'it.

# 076
'uush hahaa''inyuchitl, ''aanism'eet hupii'inak!

# 077
na'iichitl ''aanism'it, n'ashitl'as.

# 078
waamits wikquusuu kapschitl kuhhiqsip, wawaa'atl'at\'al wishkaa'at.

# 079
hu'ac'in'ap 'uchqmisuk\'i,

# 080
tluulhhap'atl kuhhiqsip 'uu'uukwaqhh, n'amacp'ichishtu'atl 'uchqak.

# 081
'iiqhhii'atl muwaachm'it tlatw'aa, nunuuk, 'uucq yalaa, hupacq yalaa, t'uhhc'itatmoot hhaw'ilukmoot, qwayac'ikmoot, tl'ikmut tl'ikmut.

# 082
'uchq\'intl muwaachm'it.

# 083
wik\'al\'atl 'an mitxshitlachisht. tlatw'aa nunuuk nuuk\'isuk\'i.

# 084
tlihhsatl, yacsatl 'oom\'a! 'ahhkuuchips suw'a kist'a.

# 085
wik'iithh'at 'u'umap'at.

# 086
''achshatl sukwitl sup'icmis ''upkswii''aqtln'uk.

# 087
'aqaqhh 'ahh waa'atl

# 088
'iqstasatl histaachitlit\'itq.

# 089
'anasila wik\''atlshitl, tuxkwisatl qwayac'iikshtaquml m'a'akwa'ap'at.

# 090
'aa 'aniisiny'apchip'is taach'a, waa'atl muwaachm'it.

# 091
kuw'ilatl\'al qwis 'aanisiny'ap taach'ackwat muwaachm'it.

# 092
'unw'iitl\'at\'aal 'anaasiny'ap'at taach'a mukwiip'atl'atquu.

# 093
hhaahhuupay'ak — wiksuuk suukwinkhhi yaa''aalchiqhh'itk quu'as. hha'ukwitlcum\'at\'ick 'uushhh'at.
