---
title:        The Wolf Ritual in the old days
abbreviation: Wolf
ID:           5
---


# 1
qiiʔaƛ huuʔak ʔuyi qiisasa.
qiː-ʔaƛ huːʔak ʔuyi qiː-sasa

# 2
wikyuuyiič hinatšiƛ ʔaḥ Europeans, mamaɬn̓i.
wik-yu·-(y)iː-č hin-at-ši(ƛ) ʔaḥ ~ mamaɬn̓i

# 3
qiiʔaƛ ƛukʷatqcaqa. ƛuukʷaana.
qiː-ʔaƛ ƛukʷatq-caqa ƛuːkʷaːna

# 4
ƛ̓iiʔiɬ ʔaatḥiy̓u
ƛ̓iːʔiɬ ʔatḥiː-iy̓u

# 5
ciqšiƛ quuʔasʔi, ʔiiqḥuk ʔin ƛuukʷaanaw̓it̓as.
ciq-ši(ƛ) quːʔas-ʔi· ʔiːqḥ-uk ʔin ƛuːkʷaːna-w̓it̓as

# 6
haa čačamḥiʔick waaʔaƛ ʔiiḥp̓iitʔi.
haː čačam-ḥi·-ʔick waː-ʔaƛ ʔiːḥ-p̓i·t-ʔi·

# 7
ʔiiḥp̓iit waa, ʔaya. ʔayaʔatḥitwaʔiš manuuisʔatḥ huuʔak
ʔiːḥ-p̓i·t waː ʔaya ʔaya-ʔatḥ-it-wa·ʔi·š manuːʔisʔatḥ huːʔak

# 8
ʔuušcpaamitwaʔiš suč̓ap̓it suč̓iiq.
ʔuːš-cpa·-mit-wa·ʔi·š suč̓a-p̓it suč̓a-i·q

# 9
hišuusʔaɬ ʔaatḥiy̓u hiiɬ ʔink ḥaaɬ ʔappiʔiɬʔi ʔink.
hiš-uːs-ʔa·ɬ ʔatḥiː-iy̓u hiːɬ ʔink ḥaːɬ ʔap-pi-ʔiɬ-ʔi· ʔink

# 10
heey, w̓ačiƛ, w̓ačiƛ qʷayac̓iik.
~ w̓a-či(ƛ) w̓a-či(ƛ) qʷayac̓iːk

# 11
qʷaamitiiʔaaɬ huuʔak hitaatamitʔaɬ ɬuucsamiiḥ, qʷaaʔiitq y̓uuqʷaa čaakupiiḥ nuutiic. hitaʔatap ʔustpitap.
qʷaː-mit-(y)iː-ʔaːɬ huːʔak hita-ʔa·tu-ʔap-it-ʔa·ɬ ɬuːcsamiːḥ qʷaː-ʔi·tq y̓uːqʷaː čaːkupiːḥ nuːtiːc hita-ʔatu-ʔap-it-ʔa·ɬ ʔust-ʔpitap

# 12
č̓iḥiy̓ap t̓iʔuup ʔuuštup qʷaaʔiitq, ʔaqʔištiik, ƛ̓učum.
č̓uḥ-iy̓ap t̓i-ʔuːp ʔuːštup qʷaː-ʔi·tq ʔaqi-ʔišt-(y)iːk ƛ̓učum

# 13
wiƛ̓ukʷiƛ,
wiƛ̓uk-i(ƛ)

# 14
saayiiʔiƛ qʷayac̓iik
sa-(y)i·ʔiƛ qʷayac̓iːk

# 15
c̓iiqaa ɬuucsamiiḥ y̓imy̓aaxa.
c̓iːqaː ɬuːcsamiːḥ y̓imy̓aːx-a·

# 16
muup̓ititquu hiniip̓at ḥaw̓iɬʔi.
muː-p̓it-it-quː hiniːp-ʔat ḥaw̓iɬ-ʔi·

# 17
sukʷiƛ. hiniiʔas qʷayac̓iik
su-kʷi(ƛ) hin-iːʔas qʷayac̓iːk

# 18
naʔaaʔat, m̓aasuuɬšiƛ hiɬtqyaapaɬʔi ʔaḥ.
naʔaː-ʔat m̓aːsuːɬ-ši(ƛ) hiɬ-tqyaːpaɬ-ʔi· ʔaḥ

# 19
kʷiiṣ̌inatuk qʷayac̓iik.
kʷis-ḥi·-ʔin-a·tuk qʷayac̓iːk

# 20
ʔuuqstii.
ʔu-aqsti·

# 21
čuu, kaƛḥšiʔaƛ.
čuː kaƛḥ-ši(ƛ)-ʔaƛ

# 22
ʔiiqḥuk̓ʷaƛ ḥaw̓iɬʔi ʔin ʔukʷaaɬ, ʔukʷaaɬ, ḥaaw̓iɬaƛʔi.
ʔiːqḥ-ukʷ-ʔaƛ ḥaw̓iɬ-ʔi· ʔin ʔu-kʷa·ɬ ʔu-kʷa·ɬ ḥaːw̓iɬaƛ-ʔi·

# 23
kaƛḥšiƛ.
kaƛḥ-ši(ƛ)

# 24
saʕaaquwaʔiš.
sa-ʕaːq-uɬw-ʔaʔ-ʔi·šʔ

# 25
nism̓a hiɬʔaƛ ʔaḥ saʕaaquwaʔa.
nism̓a hiɬ-ʔaƛ ʔaḥ sa-ʕaːq-uɬw-ʔa·ʔaʔ

# 26
numap̓at̓u ƛaʔuu siixp̓aackum. saacsuḥta.
numap̓at̓u ƛaʔuː siːxp̓aːckum saː-csuḥta

# 27
n̓aacsiičiƛ qʷayac̓iikm̓inḥʔi, ʔuuštup hiɬačišt tup̓aɬ ʔaya qʷaaƛaa hiiɬtqyaap̓aɬʔi.
n̓aːcsa-ʔi·či(ƛ) qʷayac̓iːk-m̓inḥ-ʔi· ʔuːštup hiɬ-ačišt tup̓aɬ ʔaya qʷaːƛaː hiːɬtqy-a·p̓aɬ-ʔi·

# 28
hiiniicc̓iʔat sukʷiʔat wiḥiʔuƛ qʷayac̓iik, susw̓isčaʔa.
hiniːc-c̓i(ƛ)-ʔat su-kʷi(ƛ)-ʔat wiḥi-ʔu·ƛ qʷayac̓iːk sus-w̓isč-ʔaʔa·

# 29
ʔaya, hiiniicc̓iʔat.
ʔaya hiniːc-c̓i-ʔat

# 30
k̓aaḥapiʔiš ʔaḥ hiiɬtqyaap̓aɬ sayaač̓a, sayaač̓amatak.
k̓aḥ-api-ʔi·š ʔaḥ hiːɬtqy-a·p̓aɬ saya-a·č̓a saya-a·č̓a-matak

# 31
maasuuɬšiʔaƛƛa qʷayac̓iikʔi, muup̓itʔaƛ.
maːsuːɬ-ši(ƛ)-ʔaƛ-ƛa· qʷayac̓iːk-ʔi· muː-p̓it-ʔaƛ

# 32
heey maasuuɬšiƛ y̓uuqʷaa kʷiiṣ̌inatuk. awayaatukʷitii, [uuː uuː uuː uuː].
~ maːsuːɬ-ši(ƛ) y̓uːqʷaː kʷis-ḥi·-n̓-a·tuk qʷa-(y)a·tukʷ-it-(y)iː ~

# 33
ʔuyaasiɬa ḥaw̓iɬi.
ʔuyaː-siɬa ḥaw̓iɬ-ʔi·

# 34
huḥtakšiƛ ʔin kʷisiɬa.
huḥtak-ši(ƛ) ʔin kʷis-siɬa

# 35
takaasʔaƛƛa ʔaḥ hiitaaḥt̓uuɬ yaqii saʕaaquw̓aʔa.
takaːs-ʔaƛ-ƛa· ʔaḥ hita-ḥt-ʔu·ɬ yaqʷ-(y)iː sa-ʕaːq-uɬw-ʔa·ʔa

# 36
maasuuɬšiʔaƛƛa, qʷayac̓iikʔi ʔaya.
maːsuːɬ-ši(ƛ)-ʔaƛ-ƛa· qʷayac̓iːk-ʔi· ʔaya

# 37
čuu, ciqsiʔat.
čuː ciq-ši(ƛ)ʔat

# 38
huuʔak ʔuyi qʷaackʷiyii naʔaackʷi qʷayac̓iik ʔuukʷiɬ quuquuʔas, qʷaaq siy̓a, quuʔas qʷaaʔiitk. naʔaa.
huːʔak ʔuyi qʷaː-cxkʷi·-(y)iː naʔaː-ckʷi· qʷayac̓iːk ʔu-kʷiɬ DUP-quːʔas qʷaː-q siy̓a quːʔas qʷaː-ʔi·tk naʔaː

# 39
qʷaa y̓uuqʷaa maamaati.
qʷaː y̓uːqʷaː maːmaːti

# 40
naʔaact̓aɬ, naʔaact̓aɬ.
naʔaː-ct̓aɬ naʔaː-ct̓aɬ

# 41
takst̓uʔiƛ.
tak-st̓uq-ʔiƛ

# 42
ʔucaḥtačiƛ ḥuuɬ.
ʔu-ca-ḥta-či(ƛ) ḥuːɬ

# 43
takaas ƛuukʷaana waɬyaqiɬʔi.
takaːs ƛuːkʷaːna waɬ-yaq-ʔiɬ-ʔi·

# 44
ƛuukʷaanaʔaɬ ƛaaʔuuʔaƛ.
ƛuːkʷaːna-ʔa·ɬ ƛaʔuː-ʔi(ƛ)ʔaƛ

# 45
waa ʔaḥʔaaʔaƛ, č̓apyiiʕaƛ ḥaaw̓iɬaƛ. č̓apyiiq.
waː ʔaḥʔaː-ʔaƛ č̓ap-yiːq-ʔaƛ ḥaːw̓iɬaƛ č̓ap-yiːq

# 46
waa ƛ̓apḥšiʔat qʷayac̓iik
waː ƛ̓apḥ-ši(ƛ)-ʔat qʷayac̓iːk

# 47
numap̓at̓u histaqšiƛ.
numap̓at̓u his-taq-ši(ƛ)

# 48
ƛaʔuuʔi ḥaaw̓iɬaƛ. qaɬaatikʔitquu.
ƛaʔuː-ʔi· ḥaːw̓iɬaƛ qaɬaːtik-ʔi·tq-quː

# 49
qaɬaatik waaʔat [younger brother], taayii waaʔat m̓aam̓iiqsu [oɬder brother].
qaɬaːtik waː-ʔat ~ taːyiː waː-ʔat m̓aːm̓i·qsu ~

# 50
čuu, yaacšiƛ qʷayac̓iikʔi.
čuː yaːc-ši(ƛ) qʷayac̓iːk-ʔi·

# 51
hawiɬčaqšiƛʔaɬ ƛuukʷaana.
hawiɬ-čaq-ši(ƛ)-ʔa·ɬ ƛuːkʷaːna

# 52
ʔiiqḥuk̓ʷaƛ ʔin hiniicc̓iʔat qʷayac̓iik, qʷayaac̓iksaʔi, saštupʔi čamiḥta.
ʔiːqḥ-ukʷ-ʔaƛ ʔin hin-iːc-c̓i-ʔat qʷayac̓iːk qʷayaːc̓ik-sa-ʔi· sa-štu·p-ʔi· čamiḥta

# 53
haptšiƛ qʷayac̓iikʔi hayimḥimtwaʔišʔaɬ yaqii quuʔas.
hapt-ši(ƛ) qʷayac̓iːk-ʔi· hayim-ḥi·-imt-wa·ʔi·š-ʔa·ɬ yaqʷ-(y)iː quːʔas

# 54
ʔiiḥcamisʔiš ƛuukʷaana.
ʔiːḥ-camis-ʔi·š ƛuːkʷaːna

# 55
ʔucačiƛ takaaqtu, mačɬii.
ʔu-ca-či(ƛ) tak-a·qtu· mačɬiː

# 56
naʔaaʔaƛquuč mačɬaatʔatḥ c̓iiqaa ḥaaw̓iɬaƛʔti.
naʔaː-ʔaƛ-quː-č mačɬaːtʔatḥ c̓iːq-(y)a· ḥaːw̓iɬaƛ-ʔi·

# 57
naʔaaʔat maan̓uuʔisʔatḥiicʔi c̓iiqy̓ak.
naʔaː-ʔat maːn̓uːʔisʔatḥ-iːc-ʔi· c̓iːq-y̓ak

# 58
waa ʔucačiƛ ḥuuɬ t̓ašiis. t̓ašiis. yaaqʷiɬqin Tahsis waa. Sawmiɬɬ hiɬʔiitq.
waː ʔu-ca-či(ƛ) ḥuːɬ t̓ašiːs t̓ašiːs yaqʷ-(č)iɬ-qin ~ waː ~ hiɬ-ʔi·tq

# 59
yacaaqtuu ʔucačiƛ ʔuuƛ̓aqči.
yac-a·qtu· ʔu-ca-či(ƛ) ʔuːƛ̓aqči

# 60
hisiik huḥtak.
his-i·k huḥtak

# 61
hiy̓atḥckʷi, nučaaɬʔatḥ, ʔuuƛ̓aqči.
hiɬ-ʔatḥ-ckʷi· nuča·ɬʔatḥ ʔuːƛ̓aqči

# 62
hiʔacačit̓išʔaɬ ƛah nučaaɬʔatḥ ʔiqʔiiʔas, histaqšiƛ nučaaɬ.
huʔa-ca-či(ƛ)-ʔi·š-ʔa·ɬ ƛaḥ nučaːɬʔatḥ ʔiq-ʔiː-ʔas his-taq-ši(ƛ) nučaːɬ

# 63
naʔaaʔaƛ qii wiinapi qʷayac̓iikʔi. muučiiɬitquu.
naʔaː-ʔaƛ qiː wiːnapi qʷayac̓iːk-ʔi· muː-či·ɬ-it-quː

# 64
hinʔay̓aqƛ ʔin ʔuyaa hiitkin, hiitkin n̓aas.
hin-ʔaɬ-ʔaqƛ ʔin̓uyaː hiːtkin hiːtkin n̓aːs

# 65
ʔaaḥʔasa wiiʕaqƛʔaɬ hišuk, wiiʕaqƛ hinaasʔat, hinaas, ʔin ʔuuṣ̌hii qʷayac̓iikʔi.
ʔaːḥʔasa wiːq-ʔaqƛ-ʔa·ɬ hiš-uk wiːq-ʔaqƛ hinaːs-ʔat hinaːs ʔin ʔuːš-ḥi· qʷayac̓iːk-ʔi·

# 66
ʔucačiƛ qaay̓uuk̓ʷatḥ hiɬstiis takʷiiʔa.
ʔu-ca-či(ƛ) qaːy̓uːk̓ʷatḥ hiɬ-sti·s tak-wiːʔa

# 67
waa ʔucačiʔaƛƛa ʔuuʔuukiniš, čiiqƛisʔatḥ.
waː ʔu-ca-či(ƛ)-ʔaƛ-ƛa· ʔuːʔuːkiniš čiːqƛisʔatḥ

# 68
c̓iiqaaʔaƛquuč ʔaatḥšiƛ.
c̓iːq-(y)a·-ʔaƛ-quː-č ʔatḥ-ši(ƛ)

# 69
ʕac̓ikšiƛ ḥaaw̓iɬaƛʔi č̓aʔuy̓ic qʷiʔiiʔitq qʷayac̓iikʔi, muwač.
ʕac̓ik-ši(ƛ) ḥaːw̓iɬaƛ-ʔi· č̓aʔuš-ʔi·c qʷi-ʔi·c-ʔi·tq qʷayac̓iːk-ʔi· muwač

# 70
ʔuḥuk haʔum muwač, haʔukʷaƛquuč.
ʔuḥ-uk haʔum muwač haʔukʷ-ʔaƛ-quː-č

# 71
waa ʔuʔiic ƛ̓aqapt. ƛ̓aqapt yaaqʷiɬ mamaɬn̓i herbs waa ʔuʔiic haʔuk.
waː ʔu-ʔi·c ƛ̓aqapt ƛ̓aqapt yaqʷ-(č)iɬ mamaɬn̓i ~ waː ʔu-ʔi·c haʔuk

# 73
wik̓aƛquuč ʔaaʔaayaqƛapi, ʔumaak ʔaḥ p̓usšiƛquu, tuxʷiiḥaquu, ʔin ƛ̓ay̓ix qʷayac̓iik. ʔin ƛ̓ay̓ix.
wik-ʔaƛ-quː-č DUP-ʔaya-ʔaqƛ-api ʔumaːk ʔaḥ p̓us-ši(ƛ)-quː tuxʷiːḥa-quː ʔin ƛ̓ay̓ix qʷayac̓iːk ʔin ƛ̓ay̓ix

# 74
č̓iič̓iikḥta ḥuuɬ. wik kamatquk.
DUP-č̓iːk-ḥta ḥuːɬ wik kamatq-uk

# 75
saʔak qʷaaʔiitq ƛ̓ay̓ix, čimt̓a ḥaaw̓iɬaƛʔi.
sa-ʔak qʷaː-ʔi·tq ƛ̓ay̓ix čimt̓a ḥaːw̓iɬaƛ-ʔi·

# 76
hinas ḥaaɬ
hin-as ḥaːɬ

# 77
muutwiiʔiɬuk. qʷaa y̓uuqʷaa ʔaƛakʷaɬ. hiɬʔapʔat ʔaḥ ʔappiʔiɬʔi.
muː-twi·ʔiɬ-uk qʷaː y̓uːqʷaː ʔaƛakʷaɬ hiɬ-ʔap-ʔat ʔaḥ ʔap-pi-ʔiɬ-ʔi·

# 78
ḥaʔiḥtisʔaƛ čaʔakʔi, nuučaan̓uɬʔi, waa huʔacačiƛ ʔiqsčiik huʔap̓in.
ḥa-ʔiḥta-ʔis-ʔaƛ čaʔak-ʔi· nuč-a·n̓uɬ-ʔi· waː huʔa-ca-či(ƛ) ʔiq-sčiːk huʔa-p̓in

# 79
waa ʔucačiʔaƛ hiy̓atḥuusitii ʕuc̓uusʔatḥ, ʕuc̓uusʔatḥ, w̓apuukḥ.
waː ʔu=ca-či(ƛ)-ʔaƛ hiɬ-ʔatḥ-(w)uːsi-it-(y)iː ʕuc̓uːsʔatḥ ʕuc̓uːsʔatḥ w̓apuːkḥ

# 80
hitawiiʔis qucačiʔaƛ ƛaʔuukʷiʔatḥ, Cɬayoquot waa, ƛaʔuukʷiʔatḥ.
hita-wiːʔis ʔu-ca-či(ƛ)-ʔaƛ ƛaʔuːkʷiʔatḥ ~ waː ƛaʔuːkʷiʔatḥ

# 81
hašiičiʔaƛ maatmaas.
hašiː-či(ƛ)-ʔaƛ maːtmaːs

# 82
ḥaʔiḥtisaƛ ʔucačiƛ niitiinaʔatḥ.
ḥa-ʔiḥta-ʔis-ʔaƛ ʔu-ca-či(ƛ) niːtiːnaʔatḥ

# 83
ʔaniyaƛquuč wiinapuƛ tupʕaqstuʔaƛquu.
ʔana-iya-ʔaƛ-quː-č wiːnap-u(ƛ) tupq-ʔaqstu(ƛ)-ʔaƛ-quː

# 84
hisiikʔaɬ nuučyuu, ƛ̓aatḥapiʔi ƛ̓atḥaʔi, kaapsapi.
his-i·k-ʔa·ɬ nuːčyuː ƛ̓atḥ-api-ʔi· ƛ̓atḥak-ʔi· kaps-api

# 85
hisiik qʷayac̓iikʔi n̓aacsaʔat ḥuu sayaač̓a.
his-i·k qʷayac̓iːk-ʔi· n̓aːcsa-ʔat ḥuː saya-a·č̓a

# 86
ʔaḥʔaaʔaƛ hinaɬačiʔaƛ [Fuɬɬ Moon] waaʔatquu miɬmy̓uuƛ hupaɬ.
ʔaḥʔaː-ʔaƛ hin-aɬa-či(ƛ)-ʔaƛ ~ waː-ʔat-quː miɬ-imy̓uːƛ hupaɬ

# 87
hey wik̓aƛ wiinapuƛ saayaa.
~ wik-ʔaƛ wiːnap-u(ƛ) saya·-L

# 88
qiiʔaƛ. waa hinasiʔaƛ muuqumɬ hupaɬ.
qiː-ʔaƛ waː hin-as-i(ƛ)-ʔaƛ muː-qumɬ hupaɬ

# 89
ʔunc̓ukʷis muuqumɬ hupaɬ.
ʔunc̓uk-ʔis muːqumɬ hupaɬ

# 90
čuu, wiinapuʔaƛ ʔuušsaac̓u hiɬḥitii ʕaʔuk ʔiiḥ ʕaʔukʷaq wiinapuƛ̓aɬ.
čuː wiːnap-u(ƛ)-ʔaƛ ʔuːš-saːc̓u hiɬ-(q)ḥ-it-(y)iː ʕaʔuk ʔiːḥ ʕaʔuk-aq wiːnap-uƛ-ʔa·ɬ

# 91
ʔuyiiʔaƛ̓atquuč tiičma ḥaaw̓iɬaƛʔaɬ ʔuʔiic̓ap̓at tiičma muwač, waa ḥismisukʔ muwač ʔuʔiič naqšiʔaƛquuč.
ʔu-(y)i·-ʔaƛ-ʔat-quː-č tiːčma ḥaːw̓iɬaƛ-ʔi· ʔu-ʔi·c-ʔap-ʔat tiːčma muwač waː ḥismis-uk-ʔi· muwač ʔu-ʔi·c naq-ši(ƛ)-ʔaƛ-quː-č

# 92
ʔutwiiʔap̓aƛ̓atquuč haʔuk, ʔaḥʔaaƛ qʷayac̓iikʔi haʔukšiʔaƛ.
ʔutwiː-ʔap-ʔaƛ-ʔat-quː-č haʔuk ʔaḥʔaː-ʔaƛ qʷayac̓iːk-ʔi· haʔuk-ši(ƛ)-ʔaƛ

# 93
hiiɬaqsiʔisʔaƛquuč qʷayac̓iikʔi ʕaʔukʔi, ʔiiḥ ʕaʔuk.
hiɬ-aqsi-ʔis-ʔaƛ-quː-č qʷayac̓iːk-ʔi· ʕaʔuk-ʔi· ʔiiːḥ ʕaʔuk

# 94
haaʔumtaqaƛquuč, ʔunaak qʷayac̓iikʔi ƛ̓ay̓ix. ƛ̓ay̓ix muukmuukʷa.
haʔum-caqa-ʔaƛ-quː-č ʔu-na·k qʷayac̓iːk-ʔi· ƛ̓ay̓ix ƛ̓ay̓ix DUP#-mukʷ-(y)a·

# 95
k̓uuč̓iiḥʔic̓aƛquučʔaɬ qaḥsaap, waʔičup.
k̓uː-č-ʔiːḥ-ʔic-ʔaƛ-quː-č-ʔa·ɬ muwač qaḥ-saːp waʔič-up

# 96
wik qaḥsaap waa.
wik qaḥ-saːp waː

# 97
wiiy̓aat qaḥsaap waaʔat, saštup qaḥsaap̓aƛ̓atquu.
wiːy̓a-ʔat qaḥ-sa·p waː-ʔat sa-štu·p qaḥ-sa·p-ʔaƛ-ʔat-quː

# 98
qʷaa y̓uuqʷaa ʕaḥmis. wiiy̓aat qaḥsaap waaʔat,
qʷaː y̓uːqʷaː ʕaḥmis wiːy̓a-ʔat qaḥ-sa·p waː-ʔat

# 99
ʔuuʕiičiʔi. ʔuuʕiičiʔapikqs wawaa.
ʔuːq-ʔi·či-ʔi· ʔuːq-ʔi·či-ʔap-ik-qs wawaː

# 100
qʷayac̓iikʔi c̓iiqc̓iiqa haɬim̓aaksuɬ.
qʷayac̓iːk-ʔi· DUP#-c̓iːq-(y)a haɬim̓aː-aksuɬ

# 101
ʔuʔiičeepiks, ʔuʔiičeepiks, qʷayaatukʔaƛquuč ʔaḥʔaa. qʷayac̓iikm̓inḥʔi,
~ ~ qʷay-a·tuk-ʔaƛ-quː-č ʔaḥʔaː qʷayac̓iːk-m̓inḥ-ʔi·

# 102
wik qʷaa qʷaaqin čamiḥta niiw̓a ciiqciiqa ʔuʕiičiʔatikqs.
wik qʷaː qʷaː-qin čamiḥta niːw̓a DUP#-ciq-a· ʔuːq-ʔi·či-ʔap-ik-qs

# 103
ʔuʕiičiʔatikqs waa waanaa niiw̓a.
ʔuːq-ʔi·či-ʔap-ik-qs waː wa·-na· niːw̓a

# 104
ʔaḥʔaaʔaƛ qʷayac̓iik, ʔuʔiičeetiks ʔuʔiičeetiks haɬim̓aaksuɬ.
ʔaḥʔaː-ʔaƛ qʷayac̓iːk ~ ~ haɬim̓aː-aksuɬ

# 105
ʔaaḥʔasa ɬispingquu woɬvesʔi.
ʔaːḥʔasa ɬisping-quː woɬves-ʔi

# 106
čuu, yaacšiʔaƛʔaɬ. yaacšiƛ.
čuː yaːc-ši(ƛ)-ʔaƛ-ʔa·ɬ yaːc-ši(ƛ)

# 107
ʔuʔiiyis ʔačaqʔištiik hiiʕiiʔatḥ, hiɬ qii.
ʔu-ʔi·ya-ʔis ʔačaq-ʔišt-(y)iːk huːʕiːʔatḥ hiɬ qiː

# 108
naʔaa ḥaw̓iɬʔi, hišuk, qum̓uusʔiq maamaḥt̓i, qum̓aaqƛ̓asʔitq.
naʔaː ḥaw̓iɬ-ʔi· hiš-uk qum̓aː-uːs-ʔi·tq DUP-maḥt̓i· qum̓aː-aqƛ̓-ʔas-ʔi·tq

# 109
naʔaa, tuuḥukʔaɬ ʔin hiitkin qʷayac̓iikʔi, woo=kʷiiṣ̌inatuk maasuuɬšiʔaƛquu.
naʔaː tuːḥuk-ʔa·ɬ ʔin hiːtkin qʷayac̓iːk-ʔi· ~ kʷis-ḥi·ʔ-ʔin̓-a·tuk maːsuːɬ-ši(ƛ)-ʔaƛ-quː

# 110
qʷiiʕaƛ̓aƛquuč ʔaḥ muup̓itʕaƛ, woo=
qʷi-ʕaƛ-ʔaƛ-quː-č ʔaḥ muː-p̓it-ʕaƛ ~

# 111
qʷiiʕin ʔaḥ, muup̓itʕaƛ.
qʷi-ʕin ʔaḥ muː-p̓it-ʕaƛ muː-p̓it-ʕaƛ

# 112
hiitkinʔiš waaʔaƛ.
hiːtkin-ʔi·š wa·-ʔaƛ

# 113
hašiɬʔaƛ ʕimtnaak ʕimtnaak ḥaaw̓iɬaƛʔi.
hašiɬ-ʔaƛ ʕimt-na·k ʕimt-na·k ḥaːw̓iɬaƛ-ʔi·

# 114
kʷisiɬa ḥaaw̓iɬaƛʔi, ƛ̓ay̓uučiƛ. wikstupsap.
kʷis-siɬa ḥaːw̓iɬaƛ-ʔi· ƛ̓ay̓u-ʔi·či(ƛ) wik-stup-sa·p

# 115
ʔaaḥʔasaƛquuč hisiik̓ʷaqƛ̓as
ʔaːḥʔasa-ʔaƛ-quː-č his-i·k-ʔa·qƛ̓as

# 116
ḥimqšiƛquu ʔuʔinkʷiʔisʔi suč̓as ḥimqḥimqš hisiikʔitq.
ḥimq-ši(ƛ)-quː ʔu-ʔinkʷ-it-ʔis-ʔi· suč̓as DUP#-ḥimq-š his-i·k-ʔi·tq

# 117
qʷaa y̓uuqʷaa ḥaaɬ ʔuw̓as suč̓as ḥimqšiƛ.
qʷaː y̓uːqʷaː ḥaːɬ ʔuxʷ-ʔas suč̓as ḥimq-ši(ƛ)

# 118
qʷaa ʔaḥʔaa našukʔi ƛ̓ačšiʔaƛquuč.
qʷaː ʔaḥʔaː našuk-ʔi· ƛ̓ač-ši(ƛ)-ʔaƛ-quː-č

# 119
qʷis ʔaḥʔaa suč̓as t̓aḥʔiƛ ḥacaqc̓inƛ ʔaḥ.
qʷis ʔaḥʔaː suč̓as t̓aḥ-ʔi·(ƛ) ḥa-caqc̓in(ƛ) ʔaḥ

# 120
n̓aacsa kʷiscaqc̓uuʔi.
n̓aːcsa kʷis-caqc̓uː-ʔi·

# 121
ʔunackʔisitwaʔiš, ʔaḥuu hiɬʔaƛqin mituuni.
ʔunack-ʔis-it-wa·ʔi·š ʔaḥku· hiɬ-ʔaƛ-qin mituːni

# 122
ʔunaaʔis niiyaaʔatḥ, ʔunaaʔis.
ʔunaː-ʔis niːyaː-ʔatḥ ʔunaː-ʔis

# 123
kʷisiɬaƛna ƛaḥ ḥuu sayackšiʔaƛna ʔaaʔiiktaqšiƛckʷi.
kʷis-siɬa-ʔaƛ-na· ƛaḥ ḥuː saya-ck-ši(ƛ)-ʔaƛ-na· ʔaːʔiːktaq-ši(ƛ)-ckʷi·

# 124
naʔaa naʔaaʔat niitiinaʔatḥ.
naʔaː naʔaː-ʔat niːtiːnaʔatḥ

# 125
ʔayaʔiš huḥtak, ʔayimtʔiš huḥtak, yaqʷiiyii quuʔas, ʔaḥ ʔiiqḥy̓akʔi himwic̓aqy̓akʔi waaʔaƛ ƛah. himwic̓aqy̓akʔi. yaaqʷiɬʔitq mamaɬn̓i mythoɬogy waa.
ʔaya-ʔi·š huḥtak ʔaya-imt-ʔi·š huḥtak yaqʷ-wi·-(y)iː quːʔas ʔaḥ ʔiːqḥ-y̓akʷ-ʔi· himwic̓aq-y̓akʷ-ʔi· waː-ʔaƛ ƛaḥ himwic̓aq-y̓akʷ-ʔi· yaqʷ-(č)iɬ-ʔi·tq mamaɬn̓i ~ waː

# 126
čamiḥtackʷi huuʔak ʔuyi qiiʔaƛ qiisasa.
čamiḥta-ckʷi· huːʔak ʔuyi qiː-ʔaƛ qiː-sasa

# 127
huuʔaan̓uuƛ.
huʔa-a·n̓uːƛ

# 128
hihinataḥʔaƛ kʷiikʷiisaḥi.
DUP-hin-ataḥ-ʔaƛ DUP-kʷis-aḥi

# 129
n̓aacsii hitacsuḥtaƛquuč
n̓aːcsiː hita-(c)suḥta-ʔaƛ-quː-č

# 130
c̓axšiʔaƛquuč ɬiʔaaʔaaqƛatquuč. ʔuušʔaƛquuč katxkʷisas.
c̓axʷ-ši(ƛ)-ʔaƛ-quː-č ɬiʔaː-ʔaƛ-ʔat-quː-č ʔuːš-ʔaƛ-quː-č katx-kʷisa-as

# 131
hiɬʔanitwaʔiš ʕaaʔiiʔat ʔaḥ. ʔiiḥ ʕaaʔii
hiɬ-ʔat-it-wa·ʔi·š ʕaːʔiː-ʔat ʔaḥ ʔiːḥ ʕaːʔiː

# 132
hiikʷaɬšiʔat k̓ʷačšiʔat. hiniip̓at.
hiːkʷaɬ-ši(ƛ)-ʔa·ɬ k̓ʷač-ši(ƛ)-ʔat hiniːp-ʔat

# 133
čuu, n̓upqʔičḥ.
čuː n̓up-qʔičḥ

# 134
n̓upčiiɬ, waa quuʔas huuʔak. n̓upčiiɬ.
n̓up-či·ɬ waː quːʔas huːʔak n̓up-či·ɬ

# 135
n̓upqʔičḥ. [it̓s one year.] qʷaaƛaa n̓upqʔičḥ. [it̓s equaɬ to one year.]
n̓up-qʔičḥ ~ qʷaːƛaː n̓up-qʔičḥ ~

# 136
n̓upčiiɬ, [whič is one day]. n̓upčiiɬ.
n̓up-či·ɬ ~ n̓up-či·ɬ

# 137
hinasiʔaƛ huʔap̓in ʔuʔiiʔas hiiɬtqyaap̓iiʔasʔi
hin-as-i(ƛ)-ʔaƛ huʔa-p̓in ʔu-ʔiː-ʔas hiɬ-tqyaːp̓iː-ʔas-ʔi· ʕupnit

# 138
wikʔii sayaač̓a kʷisutaqtu. wikmatak sayaa. [ɬike three hundred feet], ʔunaač̓a ʔaḥ qʷaa.
wik-ʔiː saya-a·č̓a kʷis-ut-a·qtu· wik-matak saya-(y)a· ~ ʔuna-č̓a ʔaḥ qʷaː

# 139
m̓ay̓ukšiʔatʔaɬ qʷayac̓iik.
m̓a-y̓uk-ši(ƛ)-ʔat-ʔa·ɬ qʷayac̓iːk

# 140
qʷaaƛaa yaqii c̓aʔak
qʷaːƛaː yaqʷ-(y)iː c̓aʔak

# 141
hiʔiis qʷayac̓iik, wik̓ap̓at č̓aaʔiƛ.
hiʔiːs qʷayac̓iːk wik-ʔap-ʔat č̓a-ʔiƛ

# 142
hawiɬču ʔaḥ,
hawiɬ-ču· ʔaḥ

# 143
huḥtak, ʔin huʔinʔaqƛ ʔuuktis hupaɬʔi.
huḥtak ʔin huʔa-in-ʔa·qƛ ʔu-ktis hupaɬ-ʔi

# 144
hinaɬačiʔaƛ ʔiqyuuya.
hin-aɬa-či(ƛ) ʔiq-yuːya

# 145
c̓ušimɬ hupaɬ, yaaqʷiɬʔitq mamaɬn̓i December waa, huʔinʔaƛ.
c̓uš-imɬ hupaɬ yaqʷ-(č)iɬ-ʔi·tq mamaɬn̓i ~ waː huʔa-in-ʔaƛ

# 146
c̓iiqšiʔaƛquuč ḥaw̓iiḥʔi, naasqnaasqš, kutḥy̓ak ʔuuḥʷʔaɬ,
c̓iːq-ši(ƛ)-ʔaƛ-quː-č ḥaw̓iːḥ-ʔi· DUP#-nasq-š kutḥ-y̓ak ʔu-ḥʷʔaɬ

# 147
muučiiɬšiƛ. kaƛḥšiƛ.
muː-či·ɬ-ši(ƛ) kaƛḥ-ši(ƛ)

# 148
wik̓iit ʔink. wik̓iit ʔink. ʔanaʔis ḥaaɬ ƛ̓ixʔaqƛ̓aʔa.
wik̓iːt ʔink wik̓iːt ʔink ʔana-ʔis ḥaːɬ ƛ̓ix-ʔaqƛ-ʔa·ʔa

# 149
ʔaaʔiiktaqyuckʷap̓atuk ʔinkʔi
ʔaːʔiːktaqyu-ckʷi·-ʔap-ʔat-uk ʔink-ʔi·

# 150
ƛ̓ixʔaqƛ̓aʔa ʔiq ḥaaɬ ƛ̓učqakʔi.
ƛ̓ix-ʔaqƛ-ʔa·ʔa ʔiq ḥaːɬ ƛ̓učqak-ʔi·

# 151
ʔiiqm̓aak̓uk ʔaanaḥii paƛḥaa fɬame waaʔaƛquu.
ʔiq-m̓a·-k̓uk ʔana-ḥi· paƛ-ḥaː ~ waː-ʔaƛ-quː

# 152
ʔiiʔiiqm̓ac̓u.
DUP-ʔiq-m̓a·-c̓u·

# 153
ʔanat̓uuʔat ḥamip̓at quuʔas yaqčiiɬ ḥaaɬ maʔasʔi ʔiiḥ, ʔunaḥitʔi maḥt̓iimitquu. maḥt̓iimitquu.
ʔanat̓uː-ʔat ḥamip-ʔat quːʔas yaqʷ-čiː-ʔiɬ ḥaːɬ maʔas-ʔi· ʔiːḥ ʔuna-ḥ-it-ʔi· maḥt̓iː-mit-quː maḥt̓iː-mit-quː

# 154
ʔaḥkuu hiɬʔaƛ ʔinkʷiɬ ʔaḥ, paƛkaa.
ʔaḥku· hiɬ-ʔaƛ ʔink-ʔiɬ ʔaḥ paƛk-(y)a·

# 155
hiiɬ ʔaḥ, t̓ašii c̓awaak ʔaḥ.
hiːɬ ʔaḥ t̓ašiː c̓awaːk ʔaḥ

# 156
hiiɬcqiinak ʔaƛakʷaɬ, n̓aacsanak.
hiɬ-cqi·-na·k ʔaƛakʷaɬ n̓aːcsa-na·k

# 157
nuutxšiʔaƛquuč wayac̓iik maḥt̓ii, qʷaaʔap muumuup̓itš,
nuːtx-ši(ƛ)-ʔaƛ-quː-č qʷayac̓iːk maḥt̓iː qʷaː-ʔap DUP#-muː-p̓it-š

# 158
ʔeey hitaaqƛ̓iƛ.
~ hita-ʔa·qƛ̓i(ƛ)

# 159
čuu, kaƛḥšiʔaƛ muučiiɬšiʔaƛ. muučiiɬšiʔaƛitq.
čuː kaƛḥ-ši(ƛ)-ʔaƛ muː-či·ɬ-ši(ƛ)-ʔaƛ muː-či·ɬ-ši(ƛ)-ʔaƛ-ʔi·tq

# 160
sacsuḥtawaʔiš qʷayac̓iik yaqii ʔapquuʔa. yaqii ʔapquuʔa.
sa-csuḥta-wa·ʔi·š qʷayac̓iːk yaqʷ-(y)iː ʔap-quː-ʔa· yaqʷ-(y)iː ʔap-quː-ʔa·

# 161
hiɬʔaƛ kʷiikʷiisaḥi histakšiƛ, hišsy̓iḥtaqšiƛ.
hiɬ-ʔaƛ DUP-kʷis-?? hist-ak-ši(ƛ) hiš-sy̓i-ḥt-taq-ši(ƛ)

# 162
c̓axšiʔaƛquuč kʷiikʷiisaḥi ʔuʔiip̓aƛatukʷitwaʔiš c̓axšiʔat ʔaʔapyimɬʔatʔi.
c̓axʷ-ši(ƛ)-ʔaƛ-quː-č DUP-kʷis-?? ʔuʔiːp-ʔaƛ-ʔat-uk-it-wa·ʔi·š c̓axʷ-ši(ƛ)-ʔat ʔap-yimɬ-ʔat-ʔi·

# 163
kiitxukčikmatakckʷiʔaaɬ hamuut.
kitxʷ-uk-čik-matak-ckʷi·-ʔaːɬ hamuːt

# 164
nay̓iik qʷayac̓iikʔi nakšiƛ ʕaaʔii.
nay̓iːk qʷayac̓iːk-ʔi· nak-ši(ƛ) ʕaːʔiː

# 165
ʔaaḥʔasa ʕuy̓inakquu.
ʔaːḥʔasa ʕuy̓i-na·k-quː

# 166
wikiičiƛ ḥisaa. wik xʷakšiƛ.
wik-ʔi·či(ƛ) ḥis-(y)a· wik xʷak-ši(ƛ)

# 167
ʔuy̓aaʔaƛitwaʔiš č̓apac hiy̓aḥs ʔuušcuk.
ʔu-y̓a·-ʔaƛ-it-wa·ʔi·š č̓apac hiɬ-ʔaḥs ʔuːš-cuk

# 168
tuxʷačištuʔaƛquuč qʷayac̓iikʔi. tuxʷačištuƛ.
tuxʷ-ačišt-u(ƛ)-ʔaƛ-quː-č qʷayac̓iːk-ʔi· tuxʷ-ačišt-u(ƛ)

# 169
hisšiʔaƛquuč, m̓ačiʔaƛatukquuč hisy̓akukʔi, hinaaḥinʔat.
his-ši(ƛ)-ʔaƛ-quːč m̓a-či(ƛ)-ʔaƛ-ʔat-uk-quː-č his-y̓ak-uk-ʔi· hin-a·ḥin-ʔat

# 170
hiniip̓aɬ, huʔaasšiʔaƛ ƛuukʷaana.
hiniːp-ʔa·ɬ

# 171
hayimḥat qʷicačiƛ̓i qʷayac̓iikʔi, hitaaqƛiƛ.
hayim-ḥi·-ʔat qʷi-ca-či(ƛ)-ʔi· qʷayac̓iːk-ʔi· hita-ʔa·qƛ̓i(ƛ)

# 172
maasuuɬšiʔaƛƛa muup̓itʕaƛ,
maːsuːɬ-ši(ƛ)-ʔaƛ-ƛa· muː-p̓it-ʕaƛ

# 173
[ʔwooo wooo wooo wooo], qʷiʕaƛ ʔaḥʔaa.
~ qʷi-ʕaƛ ʔaḥʔaː

# 174
hiniip̓at ḥaaw̓iɬaƛʔi.
hiniːp-ʔat ḥaːw̓iɬaƛ-ʔi·

# 175
čuu, waaʔaƛ ʔiičimʔi, wikʔaqƛʔick ʔiiqḥuk, wikʔaqƛʔick ʔiiqḥuk, qʷisʔanitiik n̓upqʔičḥ. ʔuuč̣aʔaqƛʔick n̓upčiiɬ.
čuː waː-ʔaƛ ʔiːčim-ʔi· wik-ʔaqƛ-ʔick ʔiːqḥ-uk wik-ʔaqƛ-ʔick ʔiːqḥ-uk qʷis-ʔat-it-(y)iːk n̓up-qʔičḥ ʔu-č̣a-ʔaqƛ-ʔick n̓up-či·ɬ

# 176
haptsaap̓at ḥaaw̓iɬaƛʔi, wik̓ap̓at.
hapt-sa·p-ʔat ḥaːw̓iɬaƛ-ʔi· wik-ʔap-ʔat

# 177
č̓itiityaqpiƛ ḥaaw̓iɬat̓i, qʷaaquu cubicɬequu, qʷaaʔiitq ʔaḥ hiiɬʔiitq waʔič.
č̓it-iːt-yaq-pi(ƛ) ḥaːw̓iɬaƛ-ʔi· qʷaː-quː cubicɬe-quː qʷaː-ʔi·tq ʔaḥ hiɬ-L-ʔi·tq waʔič

# 178
ʔanaʔis ʔaḥ kuḥ hiiniiʔasšiiɬ.
ʔana-ʔis ʔaḥ kuḥ hin-iːʔas-šiːɬ

# 179
ʔuušyuyaƛquuč ʔacšiƛ, kuukuḥʷʔisaʔuqs ʔaƛaqs.
ʔuːš-yuːya-ʔaƛ-quː-č ʔac-ši(ƛ) kuːkuḥʷʔisa-ʔuqs ʔaƛa-qs

# 180
ʔaḥ qʷaaʔap ʔaniic ƛ̓aaq, ʔuḥʔiiš ƛ̓qapt qʷiʔiic̓ap̓aniʔitq qʷayac̓iik.
ʔaḥ qʷaː-ʔap ʔana-ʔi·c ƛ̓aːq ʔuḥʔiːš ƛ̓aqapt qʷi-ʔi·c-ʔap-ʔat-it-ʔi·tq qʷayac̓iːk

# 181
ʕuy̓aaƛ ƛah. ʔaƛakʷaɬtaqimɬ ʕuy̓i
ʕuy̓i-aːƛ ƛaḥ ʔaƛakʷaɬ-taqimɬ ʕuy̓i

# 182
[Eight.] [One, two, three, four, five, six, seven, eight.] c̓awaak ʔaƛa qacc̓a muu suč̓a nup̓uuʔaƛp̓uu, ʔaƛakʷaɬsaḥtak.
~ ~ c̓awaːk ʔaƛa qacc̓a muː suč̓a nup̓uː ʔaƛp̓uː ʔaƛakʷaɬ-sa·ḥtak

# 183
ʔuʔinḥʔis ʔaḥ ʕuy̓i, herbs, [eight bundɬes].
ʔu-ʔinḥ-ʔis ʔaḥ ʕuy̓i ~ ~

# 184
čuu kʷiisqšiʔaƛ ƛuukʷaanaƛ.
čuː kʷis-q-ši(ƛ)-ʔaƛ ƛuːkʷaːna-ʔaƛ

# 185
ʔiiqḥuk̓ʷaƛ hiiniicc̓iʔanit qʷayac̓iik, ʔucaʔap̓anit ḥuuɬ waaʔaƛ, ḥuu ḥacaqc̓usaƛ.
ʔiːqḥ-ukʷ-ʔaƛ hiːniːcc̓i-ʔat-it qʷayac̓iːk ʔu-ca-ʔap-ʔat-it ḥuːɬ waː-ʔaƛ ḥuː ḥa-caqc̓u·-saƛ

# 186
ʔaḥʔaa ƛuukʷaanaƛquu ʔucaʔap̓anitwaʔiš waaʔat, ʔucaʔap̓anitwaʔiš čiiqƛisʔatḥ, ʔucaʔap̓anitwaʔiš mačɬiʔatḥ, nučaaɬʔatḥ waa, ḥaaɬ kʷisaqc̓uqʷis.
ʔaḥʔaː ƛuːkʷaːna-ʔaƛ-quː ʔu-ca-ʔap-ʔat-it-wa·ʔi·š waː-ʔat ʔu-ca-ʔap-ʔat-it-wa·ʔi·š čiːqƛisʔatḥ ʔu-ca-ʔap-ʔat-it-wa·ʔi·š mačɬiʔatḥ nučaːɬʔatḥ waː ḥaːɬ kʷis-caqc̓uqʷ-ʔis

# 187
ʔuḥukʔaɬ ƛawaamaan̓uuʔisʔatḥ, t̓uk̓ʷaaʔatḥ, yuuɬuʔiɬʔatḥ, waa huuʕiʔatḥ,
ʔuḥ-uk-ʔa·ɬ ƛawaː maːn̓uːʔisʔatḥ t̓uk̓ʷaːʔatḥ yuːɬuʔiɬʔatḥ waː huːʕiʔatḥ

# 188
ḥaa ʔuukʷiɬniš ƛawaa.
ḥaː ʔu-(č)iɬ-niš ƛawaː

# 189
qʷaaƛaa niitiinaʔatḥ. ʔaya ʔuuy̓aaṣ̌hy̓ims. ḥaʔii niiyaa, ʔuuy̓aaṣ̌y̓ims. yaaqʷiɬʔitq reɬatives waaʔat. reɬation. ḥaʔii.
qʷaːƛaː niːtiːnaʔatḥ ʔaya ʔuːy̓aːš-ḥy̓u·-ims ḥa-ʔiː niːyaː ʔuːy̓aːš-ḥy̓u·-ims yaqʷ-(č)iɬ-ʔi·tq ~ waː-ʔat ~ ḥa-ʔiː

# 190
ʔuusaaḥi qʷisckʷiiʔatʔitq.
ʔu-sa·ḥi qʷis-ckʷi·-ʔat-ʔi·tq

# 191
ʔuusaaḥi ɬuucsaamiiḥ ḥaatḥaakʷaaƛ ḥaw̓iɬ ʔunaakʔi.
ʔu-sa·ḥi ɬuːcsaːmiːḥ DUPt-ḥaːkʷaːƛ ḥaw̓iɬ ʔu-na·k-ʔi·

# 192
čapxnaakšiƛ ʔucačiƛ hiist̓iƛ ʔaḥ, ḥaw̓iɬʔi, ḥaakʷaaƛ.
čapxʷ-na·k-ši(ƛ) ʔu-ca-či(ƛ) hist-ʔiƛ ʔaḥ ḥaw̓iɬ-ʔi ḥaːkʷaːƛ

# 193
qʷaaƛaa ḥaaw̓iɬaƛ ɬučḥaa ʔucačiƛ ḥaw̓iɬʔi ḥakʷaƛnakʔi,
qʷaːƛaː ḥaːw̓iɬaƛ ɬuč-ḥa· ʔu-ca-či(ƛ) ḥaw̓iɬ-ʔi· ḥakʷaƛ-na·k-ʔi·

# 194
ʔuustukḥ wikmaḥsap pawaɬšiƛ ʕimtii.
ʔu-stukḥ wik-maḥsa-ʔap pawaɬ-ši(ƛ) ʕimtiː

# 195
wikmaḥsap pawaɬšiƛ yaaqʷiɬʔitq mamaɬn̓i tiƛe waa,
wik-maḥsa-ʔap pawaɬ-ši(ƛ) yaqʷ-(č)iɬ-ʔi·tq mamaɬn̓i ~ waː

# 196
yaaqʷiɬqin huḥtak, [our knowɬedge], [our wisdom],
yaqʷ-(č)iɬ-qin huḥtak ~ ~

# 197
ʔaḥ qʷaaʔiiš ḥaw̓iiḥ. muu ḥaw̓iiḥ,
ʔaḥ qʷaː-ʔi·š ḥaw̓iːḥ muː ḥaw̓iːḥ

# 198
hišuk muu. muu.
hiš-uk muː muː

# 199
čuu, qʷisckʷiiʔiš ʔaḥʔaa.
čuː qʷis-ckʷi·-ʔi·š ʔaḥʔaː

# 200
wiiy̓imtwaʔiš wiiqḥap maan̓uuʔisʔatḥ qʷayac̓iik. wik, wik̓aƛquuč.
wiːy̓imt-wa·ʔi·š wiːq-ḥap maːn̓uːʔisʔatḥ qʷayac̓iːk wik wik-ʔaƛ-quː-č

# 201
ʔuušyuuyimts y̓uuqʷaa qʷiyuuyiis ḥaaw̓iɬaƛ,
ʔuːš-yuːya-imt-s y̓uːqʷaː qʷi-yu·-(y)iːs ḥaːw̓iɬaƛ

# 201
hat̓iisits.
hat̓iːs-it-s

# 202
hiiniic yaqukʷitiis ʕiniiƛ, ʕiniiƛ Adanac ʔukɬaa.
hin-iːc yaqʷ-ukʷ-it-(y)iːs ʕiniːƛ ʕiniːƛ ~ ʔu-kɬa·

# 203
hiʔiisʔaƛquu ḥaa, hat̓iis.
hiʔiːs-ʔaƛ-quː ḥaː hat̓iːs

# 204
ʔuyaasiɬa ʕiniiƛʔi.
ʔuyaː-siɬa ʕiniːƛ-ʔi·

# 205
ƛawaʔiiʔats ʔuʔii ʔaḥ, wiks ɬačiƛ tič̓iʔakqs.
ƛawa-ʔiː-ʔat-s ʔu-ʔiː ʔaḥ wik-s ɬač-i(ƛ) tič̓im-ʔa·k-qs

# 206
yaaɬ ʔaḥ tuxšiƛ. tuxcpaa kimy̓aqis suč̓as yuw̓as uxcpaa qʷayac̓iik.
yaːɬ ʔaḥ tuxʷ-ši(ƛ) tuxʷ-cpa· kimy̓aqis suč̓as ʔuxʷ-ʔas tuxʷ-cpa· qʷayac̓iːk

# 207
n̓aacsaats qʷayac̓iikʔi
n̓aːcsa0ʔat-s qʷayac̓iːk-ʔi·

# 208
ʔuyaasiɬat p̓ap̓ii ʔaḥ qʷisʔat.
ʔuyaː-siɬa-ʔat p̓ap̓iː ʔaḥ qʷis-ʔat

# 209
haa, wikʔaqƛs suutiɬ wiiqḥap waaʔaƛ, wikʔaqƛs suutiɬ wiiqḥap.
haː wik-ʔaqƛ-s sut-(č)iɬ wiːq-ḥap waː-ʔaƛ wik-ʔaqƛ-s sut-(č)iɬ wiːq-ḥap

# 210
qʷaaʔaƛs ʔaḥʔaa ḥan̓uuʔas.
qʷaː-ʔaƛ-s ʔaḥʔaː ḥan̓uː-ʔas

# 211
ƛuuɬƛuuɬa huʔacačiƛ tuxcpaa.
DUP#-ƛuːɬ-a huʔa-ca-či(ƛ) tuxʷ-cpa·

# 212
xemc, xemc, xemc.
~ ~ ~