---
title:        'Qawiqaalth: A man who became a sea lion'
abbreviation: Qawiqaalth
ID:           7
---


# 1
qiiʔaƛ, huuʔak, qiisasa.
qiː-ʔaƛ huːʔak qiː-sasa

# 2
qawiqaaɬ ʔukɬaa ḥaaw̓iɬaƛ.
qawiqaːɬ ʔu-kɬa· ḥaːw̓iɬaƛ

# 3
qawiqaaɬmitquu, qʷiyimtii qʷis.
qawiqaːɬ-mit-quː qʷiyu-imt-(y)iː qʷis

# 4
ʔaḥ histaqšiƛ nism̓aʔi. nism̓aakqin.
ʔaḥ his-taq-ši(ƛ) nism̓a-ʔi· nism̓a-ʔa·k-qin

# 5
ʔuḥʔat ʔuuʔaɬuk̓ʷat ʔumʔiiqsakitquu.
ʔuḥ-ʔat ʔu-ʔaɬuk-ʔat ʔumʔi·qsu-ʔa·k-it-quː

# 6
wiipap̓at n̓uw̓iiqsimtquu, t̓an̓aakʔi. wiipap.
wi-pap-ʔat n̓uw̓i·qsu-imt-quː t̓an̓a-ʔa·k-ʔi· wi-pap

# 7
hač̓a ƛaʔuuč̣imt.
hač̓a ƛaʔuː-č̣i-imt

# 8
ʔacšiʔathɬquuč čaakupiiḥ.
ʔac-ši(ƛ)-ʔaƛ-quː-č čaːkupiːḥ

# 9
ʔacyuu, kʷiikʷiisaḥi.
ʔac-yu· DUP-kʷis-sa·ḥi

# 10
ʔuqsʔaƛquuč kuukuḥʷʔisa.
ʔu-qs-ʔaƛ-quː-č kuːkuḥʷʔisa

# 11
wiik̓iiʔaƛ̓atquuč qawiqaaɬ. ʔatquu čamiḥta quuʔas qawiqaaɬ.
wik-ʔi·(ƛ)-ʔaƛ-ʔat-quː-č qawiqaːɬ ʔat-quː čamiḥta quːʔas qawiqaːɬ

# 12
histaqšiƛ ḥuu hiɬinʕatu.
his-taq-ši(ƛ) ḥuː hiɬ-inʕatu

# 13
hiɬinʕatu waanaʔaaɬ ḥuu ʔuuc̓iqʷaʔi, hačɬiiƛspa.
hiɬ-inʕatu waː-na-ʔaːɬ ḥuː ʔuːc̓uqʷaʔi hačɬiːƛ-spa

# 14
ʔacyuu.
ʔac-yu·

# 15
ʔuušyuuyaƛquuč y̓uuqʷaa ʔacšiƛ, qawiqaaɬ.
ʔuːš-yuːya-ʔaƛ-quː-č y̓uːqʷaː ʔac-ši(ƛ) qawiqaːɬ

# 16
ʔuqsʔaƛquuč ʔaɬčac, naaḥt̓ač, ʔaama, ʔaɬčac.
ʔu-qs-ʔaƛ-quː-č ʔaɬčac naːḥt̓ač ʔaːma ʔaɬčac

# 17
ʔuušyuuyaƛquuč ʔuqs k̓aasč̓a, ʔučknaḥʔisʔi, kuukuḥʷʔisa, k̓aasč̓a.
ʔuːš-yuːya-ʔaƛ-quː-č ʔu-qs k̓aːsč̓a ʔunaḥ-[čk]-ʔis-ʔi· kuːkuḥʷʔisa k̓aːsč̓a

# 18
ʔaanuuʔaƛquuč haʔuk ʔumʔiiqsak.
ʔana-uː-ʔaƛ-quː-č haʔuk ʔumʔi·qsu-ʔa·k

# 19
ʔiiḥʔat kʷiiṣ̌ii, y̓uuqʷaƛa ƛaʔuktaʕasʔi.
ʔiːḥ-ʔat kʷis-ḥi· y̓uːqʷaː-ƛa· ƛaʔu-(k)taq-ʔas-ʔi·

# 20
qʷaaqḥʔanitii qʷaaʔat.
qʷaː-(q)ḥ-ʔat-it-(y)iː qʷaː-ʔat

# 21
ʔaḥʔaaƛa ḥaaḥuupač̓ak.
ʔaḥʔaː-ƛa· ḥaːḥuːp-(y)a·-č̓ak

# 22
wik̓at. wik̓at kaapap̓at c̓aawačiƛʔat.
wik-ʔat wik-ʔat kaːpap-ʔat c̓awa·-čiƛ-ʔat

# 23
čuu waaʔaƛ, qawiqaaɬ, ʔumʔiiqsak, naʔaataḥʔisim.
čuː waː-ʔaƛ qawiqaːɬ ʔumʔi·qsu-ʔa·k naʔaː-ataḥ-ʔi·sim

# 24
ʔuyiiʔaqsiš, wikpiƛ hinaɬačiʔaƛquu. ʔamaɬačiʔaƛquu hupaɬ.
ʔuyiː-ʔaq-si·š wik-pi(ƛ) hin-aɬa-či(ƛ)-ʔaƛ-quː ʔap-aɬa-či(ƛ)-ʔa-quː hupaɬ

# 25
naʔaataḥ ʔumʔiiqsuʔi. naʔaataḥ.
naʔaː-ataḥ ʔumʔi·qsu-ʔi· naʔaː-ataḥ

# 26
huḥtak ʔin hiitkin. ʔuušw̓inʔat ɬim̓aqsti, qawiqaaɬ.
huḥtak ʔin hiːtkin ʔuːš-w̓in-ʔat ɬim̓aqsti qawiqaːɬ

# 27
ʔaya ḥaaw̓iiḥaƛ.
ʔaya ḥaːw̓iːḥaƛ

# 28
wik̓atƛa kaapap̓at.
wik-ʔat-ƛa· kaːpap-ʔat

# 29
ʔin ʔuušyuuyaqḥʔatquuč ciqšiʔat.
ʔin ʔuːš-yuːya-(q)ḥ-ʔat-quː-č ciq-ši(ƛ)-ʔat

# 30
wikiɬḥ kaƛḥšiƛ qawiqaaɬ. wikiɬ.
wik-ʔiɬ-(q)ḥ kaƛḥ-ši(ƛ) qawiqaːɬ wik-ʔiɬ

# 31
ʔucačiƛ ḥuu hiɬʔiitqʔaaɬ, tukuuk.
ʔu-ca-či(ƛ) ḥuː hiɬ-ʔi·tq-ʔaːɬ tukuːk hiḥ-ak

# 32
yaaɬwaaʔiš ʔaḥ tukuuk, hiɬačišt.
yaːɬ-wa·ʔi·š ʔaḥ tukuːk hiɬ-ačišt

# 33
c̓axšiƛ. c̓axšiƛ, qawiqaaɬ.
c̓ax-ši(ƛ) c̓ax-ši(ƛ) qawiqaːɬ

# 34
qaḥšiƛuk.
qaḥ-ši(ƛ)-uk

# 35
nay̓iik ƛ̓axšiƛ ƛuuɬƛuuɬa.
nay̓iːk ƛ̓ax-ši(ƛ) DUP#-ƛuːɬ-(y)a

# 36
čiikʷituƛ tukʷaqʔi.
čiː-(kʷ)ituƛ tukʷaq-ʔi·

# 37
m̓uč̓ičuƛ.
m̓uč̓ič-uƛ

# 38
m̓uč̓ičuʔat hiy̓aa ʔaḥʔaaɬ.
m̓uč̓ič-u(ƛ)-ʔat hiɬ-ʔa· ʔaḥ ʔaːɬ

# 39
hiḥak qʷaa, ʔuut̓iʔiɬaƛ qʷaaʔiitqʔaaɬ, tukuuk, hiḥak.
hiḥ-ak qʷaː ʔu-t̓iʔiɬ-ʔaƛ qʷaː-ʔi·tq-ʔaːɬ tukuːk hiḥ-ak

# 40
RRRRR qʷayaatuk y̓uuqʷaaʔaƛquuč.
~ qʷea-ya·tuk y̓uːqʷaː-ʔaƛ-quː-č

# 41
yaayaaɬʔaƛquuč ʔaḥ tukuuk.
DUP-yaːɬ-ʔaƛ-quː-č ʔaḥ tukuːk

# 42
n̓aacsaat.
n̓aːcsa-ʔat

# 43
kʷiiṣ̌ii. kʷiiṣ̌ii.
kʷis-ḥi· kʷis-ḥi·

# 44
ƛ̓iniiḥakʷaʔinš quuʔas. ƛ̓iniiḥak.
ƛ̓iniːḥak-wa·ʔinš quːʔas ƛ̓iniːḥak

# 45
hiy̓aaʔaƛquuč, qum̓aa kaƛḥšiƛ.
hiɬ-ʔa·-ʔaƛ-quː-č qum̓aː kaƛḥ-ši(ƛ)

# 46
Reey. č̓uuyukʷiƛ. hiiniiʔatu.
~ č̓u-(y)ukʷi(ƛ) hin-ʔi·ʔatu

# 47
č̓uyaa, tukuuk.
č̓u-(y)a· tukuːk

# 48
wik ʔiqsaacu.
wik ʔiq-sa·cu

# 49
Raa. ʔuunič̣n̓akitii, hiḥʔiƛ.
~ ʔunic-ḥn̓a·k-it-(y)iː hiḥ-ʔu(ƛ)

# 50
Raa. ƛaʔuu hiḥʔuƛ.
~ ƛaʔuː hiḥ-ʔu(ƛ)

# 51
hicnup.
hicnup

# 52
ʔaa, ʔanaqsiš ʔaḥ waaʔaƛ. qʷiqukʷitii ʕiičnuu.
~ ʔana-qs-si·š ʔaḥ waː-ʔaƛ qʷiq-ukʷ-it-(y)iː ʕiːčnuː

# 53
wiʔii nasaƛitsiš ʔaqiʔištiik ḥacxʷinƛʔaqƛ.
wi-ʔiː nas-ʔaƛ-it-si·š ʔaqiʔištiːk ḥacxʷinƛ-ʔaqƛ

# 54
hiiniiʔataƛ, tukuukʔi ʔaƛa.
hin-i·ʔatu-ʔaƛ qukuːk-ʔi· ʔaƛa

# 55
hiiniiʔataƛ y̓uuqʷaa. t̓apsčiƛ.
hin-i·ʔatu-ʔaƛ y̓uːqʷaː t̓aps-či(ƛ)

# 56
ʔuuwaƛƛa, qawiqaaɬ ʔaqƛ̓i m̓uksy̓i.
ʔu-(w)aƛ-ƛa· qawiqaːɬ ?? m̓uksy̓i

# 57
watqšiƛ ʔaƛimt qʷiqitii qum̓aamitii.
watq-ši(ƛ) ʔaƛ-imt qʷiq-it-(y)iː qum̓aː-mit-(y)iː

# 58
k̓uuʔuɬšiƛ ḥuu ḥačxʷinƛ, t̓apsčiƛ.
k̓uː-ʔuɬ-ši(ƛ) ḥuː ḥačxʷinƛ t̓aps-či(ƛ)

# 59
hiḥʔuʔaƛquuč tukuuk.
hiḥ-ʔu(ƛ)-ʔaƛ-quː-č tukuːk

# 60
hiisaqḥɬaƛquuč ḥuu hiɬmuutsa waa, sayaaʔi. ʔucpaaʔi hiɬitii kʷaac̓inuu waa ʔuuš ḥiɬ.
hisa-qḥɬi-ʔaƛ-quː-č ḥuː hiɬ-mu·t-sa waː sayaː-ʔi· ʔu-cpa·-ʔi· hiɬ-it-(y)iː kʷaːc̓inuː waː ʔuːš ḥiɬ

# 61
ƛaʔuukʷiʔatḥspa hitaqƛis hiɬits ʔaḥʔaa.
ƛaʔuːkʷiʔatḥ-spa hita-ʔaqƛis hiɬ-it-s ʔaḥʔaː

# 62
qiiyuuk̓ʷaaɬ.
qiː-(y)u·k̓ʷaːɬ

# 63
ʔanaqsʔaƛquučʔaɬ. ḥačxtuup.
ʔana-qs-ʔaƛ-quː-č-ʔa·ɬ wik-ʔi· ḥačx-tu·p

# 64
kʷiiṣ̌ii ʔaḥ qawiqaaɬ, ʔuy̓iiḥaƛ ʔin m̓uksy̓iqc̓aƛ. (t̓iqs).
kʷis-ḥi· ʔaḥ qawiqa·ɬ ʔu-y̓i·ḥa-ʔaƛ ʔin m̓uksy̓i-qc̓aƛ t̓i-qs

# 65
hey, ƛayuukʷiƛ.
~ ƛayuːkʷiƛ

# 66
watqšiʔaƛƛa, ʔaƛakʷaɬšiƛ.
watq-ši(ƛ)-ʔaƛ-ƛa· ʔaƛakʷaɬ-ši(ƛ)

# 67
ḥačxʷinƛ ḥuu, hiiniiʔatu. qawiqaaɬ.
ḥačxʷinƛ ḥuː hin-i·ʔatu qawiqaːɬ

# 68
ʔuuy̓ip p̓uuʔi, suuḥaa,
ʔu-iːy̓ip p̓uːʔi suːḥaː

# 69
hey hitasaƛ.
~ hita-ʔsa(ƛ)

# 70
naʔiičiƛ ciiqciiqa.
naʔa·-ʔi·či(ƛ) DUP#-ciq-a

# 71
čuu qʷiisaaḥiyiik. ʔin kʷistuupsuuk, waaʔaƛ̓at.
čuː qʷi-sa·ḥi-(y)iːk ʔin kʷis-tu·p-suːk waː-ʔaƛ-ʔat

# 72
wiksuuk, wik. wik.
wik-suːk wik wik

# 73
kʷiisaaḥii waa. kʷistuup kʷistuupsuuk qʷaaqin niiw̓a.
kʷis-sa·ḥi waː kʷis-tu·p kʷis-tu·p-suːk qʷaː-qin niːw̓a

# 74
haa nasaƛna ḥačxʷinƛʔaqƛ.
~ nas-ʔaƛ-na ḥačxʷinƛ-ʔa·qƛ

# 75
Raa wikcukʔisʔiš waa.
~ wik-cuk-ʔis-ʔi·š waː

# 76
m̓uksy̓i ʔun̓aaḥcuu, waa t̓apsčiƛ
m̓uksy̓i ʔu-n̓a·ḥ-cuː waː t̓aps-či(ƛ)

# 77
nay̓iik t̓apsčiƛ tukuuk ḥačxʷinƛ.
nay̓iːk t̓aps-či(ƛ) tukuːk ḥačxʷinƛ

# 78
hiy̓aaʔaƛquučʔaɬ ʔiic̓iiqḥa.
hiɬ-ʔa·-ʔaƛ-quː-č-ʔa·ɬ ʔiːcʔiːqḥ-(y)a·

# 79
čuu, č̓uuyukʷiƛʔaqƛ̓atniš waaʔaƛ.
čuː č̓u-(y)ukʷiƛ-ʔa·qƛ-ʔat-niš waː-ʔaƛ

# 80
ʔucaḥtačiʔaƛ, tuč̓acsiʔiɬ.
ʔu-ca-ḥta-či(ƛ)-ʔaƛ tuč̓a-csiʔiɬ

# 81
ʔaa, sayaʔii ʔuuwaƛ ʔuuʔuuquk nism̓a.
~ saya-ʔiː ʔu-(w)aƛ DUP-ʔuːq-ukʷ nism̓a

# 82
ʔunicitii, huʔacačiƛ.
ʔunic-it-(y)iː huʔa-ca-či(ƛ)

# 83
čuu, ʔucačiƛʔaqƛniš ḥuu. hiɬinʕatu waaʔaƛ.
čuː ʔu-ca-či(ƛ)-ʔaqƛ-niš ḥuː hiɬ-inʕatu waː-ʔaƛ

# 84
huḥtak. naʔaa wawaaʔitq.
huḥtak naʔaː wawaː-ʔi·tq

# 85
naʔiičiʔaƛ.
naʔaː-ʔi·či(ƛ)-ʔaƛ

# 86
wikiičiʔaƛ̓at č̓uuy̓iiḥat.
wik-ʔi·či(ƛ)-ʔaƛ-ʔat č̓u-y̓i·ḥa-ʔat

# 87
ʔin č̓uuy̓iiḥanit ʔaʔum.
ʔin č̓u-ʔi·ḥa-ʔat-it ʔaʔum

# 88
Raa č̓uuyukʷiƛ, sayaʔii ḥuu.
~ č̓u-yukʷiƛ saya-ʔiː ḥuː

# 89
ʔuuy̓ip̓aƛquu čaa, p̓uuʔi, tuškuuḥ. tuškuuḥ ʔaya.
ʔu-iːy̓ip-ʔaƛ-quː ?? p̓uːʔi tuškuːḥ tuškuːḥ ʔaya

# 90
qʷaa, qʷaaqin haʔuk, wiḥiʔuʔaƛquu.
qʷaː qʷaː-qin haʔuk wiḥi-ʔu(ƛ)-ʔaƛ-quː

# 91
čuu. qiiyuuk̓ʷaaɬ, hišcačiƛ ḥuuɬ, sayaaʔi.
čuː qiː-(y)u·k̓ʷaːɬ hiš-ca-či(ƛ) ḥuːɬ sayaː-ʔi·

# 92
ʔaʔiiḥ nuučyuu qacqasaƛquuč, ʔuušyuuya.
ʔaʔiːḥ nuːčyuː qacqas-ʔaƛ-quː-č ʔuːš-yuːya

# 93
t̓imyis. ḥunqis.
t̓imyis ḥunqis

# 94
ḥunqis waanišʔaaɬ.
ḥunqis waː-niš-ʔaːɬ

# 95
waɬšiƛʔaqƛʔick waaʔaƛ̓at
waɬ-ši(ƛ)-ʔa·qƛ-ʔick waː-ʔaƛ-ʔat

# 96
huḥtak̓at ʔin quuʔas. histaqšiƛ, wiḥaasʔatḥ.
huḥtak-ʔat ʔin quːʔas his-taq-ši(ƛ) wiḥi-ʔa·s-ʔatḥ

# 97
wiḥaasʔatḥ waaʔatwaʔinš. ququʔactup waaʔat.
wiḥi-ʔa·s-ʔatḥ waː-ʔat-wa·ʔinš DUp-quʔac-tu·p waː-ʔat

# 98
ʔana čims quququʔactup waa.
ʔana čims ~ waː

# 99
quʔactup waaƛaa.
quʔac-tu·p waː-ƛa·

# 100
waɬšiƛ. wiiqsii.
waɬ-ši(ƛ) wiːqsiː

# 101
ʔuupap̓aƛquuč qawiqaaɬ, ḥačxʷiiqčikquu.
ʔu-pap-ʔaƛ-quː-č qawiqaːɬ ḥačxʷi·-qčik-quː

# 102
y̓aaqnaq. y̓aaqnaq qawiqaaɬ. y̓aaqnaq.
y̓a·q-naq y̓a·q-naq qawiqaːɬ y̓a·q-naq

# 103
čimt̓a. čimt̓a.
čimt̓a čimt̓a

# 104
ʔuukʷiiqstaƛquuč kakaw̓in.
ʔuːkʷiːqstaƛ-quː-č kakaw̓in

# 105
č̓iiʕaqaƛquučʔaɬ,
č̓iːq-ʔaqa-ʔaƛ-quː-č-ʔa·ɬ

# 106
ʔimč̓aaqy̓akukʔaɬ. ʔimč̓aaqy̓ak ʔuʔukʷink kakaw̓in.
ʔimč̓aːqy̓ak-uk-ʔa·ɬ ʔimč̓aːqy̓ak DUP-ʔu-kʷink kakaw̓in

# 107
čuu, waɬsaap̓at.
čuː waɬ-sa·p-ʔat

# 108
wiḥiʔuƛ hiḥ.
wiḥi-ʔu(ƛ) hiḥ

# 109
ḥan̓aḥtuʔaƛ̓i, ḥaa, yaqʔičʔitk waaʔaƛ̓at.
ḥan̓aḥ-tu(ƛ)-ʔaƛ-ʔi· ḥaː yaqʷ-ʔič-ʔi·tk waː-ʔaƛ-ʔat

# 110
ḥan̓aḥtup̓at qawiqaaɬ.
ḥan̓aḥtup-ʔat qawiqaːɬ

# 111
hiy̓aaʔaʔim ʔaḥkuu waaʔat.
hiɬ-ʔa·ʔa-ʔi·m ʔaḥku· waː-ʔat

# 112
ʔintšiʔaƛʔiš ʔumʔi. ʔintšiʔaƛʔiš ʔumʔi ʔacyuuʔiš.
ʔint-ši(ƛ)-ʔaƛ-ʔi·š ʔumʔi ʔint-ši(ƛ)-ʔaƛ-ʔi·š ʔumʔi ʔac-yu·-ʔi·š

# 113
Raa yaaɬwaaʔiš ʔumʔiiqsuʔi, ḥamipšiʔat.
~ yaːɬ-wa·ʔi·š ʔumʔi·qsu-ʔi· ḥamip-ši(ƛ)-ʔat

# 114
kʷiiṣ̌iiʔaƛ qawiqaaɬ,
kʷis-ḥi·-ʔaƛ qawiqaːɬ

# 115
čamiḥtaƛ quʔiičiƛ.
čamiḥta-ʔaƛ quʔiːči(ƛ)

# 116
ƛ̓iƛkak. ƛ̓iƛkak.
ƛ̓iƛk-ak ƛ̓iƛk-ak

# 117
wikʔaqƛʔick ʔiiqḥuk hiɬitiik waaʔaƛ. wikʔaqƛʔick ʔiiqḥuk.
wik-ʔaqƛ-ʔick ʔiːqḥ-uk hiɬ-it-(y)iːk waː-ʔaƛ wik-ʔaqƛ-ʔick ʔiːqḥ-uk

# 118
ʔayaʔaqƛ̓atʔick ʔaʔataɬʔat.
ʔaya-ʔaqƛ-ʔat-ʔick ʔaʔataɬ-ʔat

# 119
Raa yaaɬwaaʔiš ʔaḥ. kuukuḥʷʔisa cisinsʔiiʔat.
~ yaːɬ-wa·ʔi·š ʔaḥ kuːkuḥʷʔisa cis-insʔiː-ʔat

# 120
hisšiƛ.
his-ši(ƛ)

# 121
waa ƛaʔuu.
waː ƛaʔuː

# 122
waɬšiƛʔaɬ qawiqaaɬ, ƛiḥsaƛʔaɬ.
waɬ-ši(ƛ)-ʔa·ɬ qawiqaːɬ ƛiḥ-ʔsa(ƛ)-ʔa·ɬ

# 123
č̓iiqƛis ʔuʔiiyis. č̓iiqƛis. č̓iiqƛisʔatḥ.
č̓iːqƛis ʔu-ʔi·ya-ʔis č̓iːqƛis č̓iːqƛis-ʔatḥ

# 124
k̓ʷiny̓uqʷis ʔukɬaa. ƛ̓aaʔaaʔi, ƛawaa, ʔuukʷiɬ ʔam̓iḥtaʔaʔi [Cape Cook].
k̓ʷiny̓uqʷ-ʔis ʔu-kɬa· ƛ̓aːʔaː-ʔi· ƛawaː ʔu-kʷiɬ ʔam-ʔiḥta-ʔa·-ʔi· ~

# 125
hitasaƛʕaƛ, hitinqsaƛ, haa, ʔuḥʔiiš qawiqaaɬ. ʔuḥmoo, ʔuqsʔismoo waaʔaƛ̓atƛa. ʔuqsʔismoo.
hita-ʔsa(ƛ)-ʔaƛ hita-inq-ʔsa(ƛ) ~ ʔuḥ-ʔi·š qawiqaːɬ ʔuḥ-ʔi·š ʔu-qs-ʔis-ʔi·š waː-ʔaƛ-ʔat-ƛa· ʔu-qs-ʔis-ʔi·š

# 126
ʔaaḥʔasa suukʷinkḥatquu. ʔuqsʔisʔiš waaʔat.
ʔaːḥʔasa sukʷink-(q)ḥ-ʔat-quː ʔu-qs-ʔis-ʔi·š waː-ʔat

# 127
ʔaniyat waaʔat, ʔisʔiš, wukʷink.
ʔana-iya-ʔat waː-ʔat ~ sukʷink

# 128
wiḥisan̓ap ʔumʔiiqsuʔi, kuukuḥʷʔisa.
wiḥi-ʔsan̓ap ʔumʔi·qsu-ʔi· kuːkuḥʷʔisa

# 129
ʔayaqsƛa tuškuuḥ.
ʔaya-qs-ƛa· tuškuːḥ

# 130
ʕac̓ikƛa tutušk̓iiḥ qawiqaaɬ.
ʕac̓ik-ƛa· DUP-tušk-ʔiːḥ qawiqaːɬ

# 131
ʔuʔinɬ kuukuḥʷʔisa qawiqaaɬ.
ʔu-ʔinɬ kuːkuḥʷʔisa qawiqaːɬ

# 132
wiik̓iƛ n̓uw̓iiqsak. wiik̓iƛ.
wik-ʔi(ƛ) n̓uw̓i·qsu-ʔa·k wik-ʔi(ƛ)

# 133
waasaƛḥa waaʔat.
waːsi-ʔaƛ-ḥa waː-ʔat

# 134
n̓uw̓iiqsuʔi wikiɬ.
n̓uw̓i·qsu-ʔi· wik-ʔiɬ

# 135
qʷaaʔap ʔaḥʔaa, kʷiisqšiƛ.
qʷaː-ʔap ʔaḥʔaː kʷiːsqšiƛ

# 136
waa, muuqʔičḥšiʔaƛ hinat̓aƛ, n̓uw̓iiqsak.
waː muː-qʔičḥ-ši(ƛ)-ʔaƛ hinat-ʔaƛ n̓uw̓i·qsu-ʔa·k

# 137
čuu, ʔiiqḥuk̓ʷaƛ qʷisitʔitq,
čuː ʔiːqḥ-ukʷ-ʔaƛ qʷis-it-ʔi·tq

# 138
ʔacyuuʔaqƛniš waaʔaƛ. ʔacyuuʔaqƛniš.
ʔac-yu·-ʔaqƛ-niš waː-ʔaƛ ʔac-yu·-ʔaqƛ-niš

# 139
naʔuuqsʔaqƛʔick siičiɬ.
naʔu·-qs-ʔaqƛ-ʔick si-(č)iɬ

# 140
wiiqḥapw̓it̓asʔaaš qawiqaaɬ. ḥaʔukʷiƛ̓asʔaƛ.
wiːqḥap-w̓it̓as-ʔaːš qawiqaːɬ ḥaʔukʷiƛ̓as-ʔaƛ

# 141
c̓axšiƛwaʔiš qawiqaaɬ, tukuuk ʔuḥtaa ʔiiḥʔii. c̓axšiƛ.
c̓ax-ši(ƛ)-wa·ʔi·š qawiqaːɬ tukuːk ʔu-ḥta· ʔiːḥ-ʔi· c̓ax-ši(ƛ)

# 142
sukʷiƛ. ḥaa ʕaḥmisʔi, qaaḥiitaʔi.
su-kʷi(ƛ) ~ ʕaḥmis-ʔi· qaːḥiːta-ʔi·

# 143
wik. wik̓at k̓ʷačšiƛ.
wik wik-ʔat k̓ʷač-ši(ƛ)

# 144
t̓apsčiƛ ḥuu waa hiiniiʔatu ḥaaɬ, c̓aʔiiʔaʔi, č̓aniičiʔat.
t̓aps-či(ƛ) ḥuː waː hin-i·ʔatu ḥaːɬ c̓a-ʔiː-ʔa·-ʔi· č̓aniː-či(ƛ)-ʔat

# 145
qʷisƛaa nuučyuuʔi č̓aniičiƛ.
qʷis-ƛa· nuːčyuː-ʔi· č̓aniː-či(ƛ)

# 146
čuu waaʔaƛ. ɬačiʔi waaʔaƛ n̓uw̓iiqsuʔi.
čuː waː-ʔaƛ ɬači(ƛ)-ʔi· waː-ʔaƛ n̓uwiʔi·qsu-ʔi·

# 147
wik. wik.
wik wik

# 148
čuu waaʔaƛ.
čuː waː-ʔaƛ

# 149
ɬaqʷayat k̓ač̣aaɬ, tukʷaqʔinʔi,
ɬaqʷ-ayi·-ʔat k̓ač̣-a·ɬ tukʷ-aq-ʔin-ʔi·

# 150
m̓uč̓ičup̓at qawiqaaɬ.
m̓uč̓ič-up-ʔat qawiqaːɬ

# 151
čuu waaʔaƛ n̓uw̓iiqsuʔi.
čuː waː-ʔaƛ n̓uw̓i·qsu-ʔi·

# 152
qʷisʔaƛ̓im qʷisʔaqƛiik
qʷis-ʔaƛ-ʔi·m qʷis-ʔaqƛ-(y)iːk

# 153
t̓aapsʔatu qawiqaaɬ, tukuuk ʔukʷink.
t̓aps-ʔatu qawiqaːɬ tukuːk ʔu-kʷink

# 154
tačiƛ quuʔasʔi. tamaɬn̓i.
ta-či(ƛ) quːʔas-ʔi· ta-maɬ-n̓i·

# 155
wikn̓ii,
wik-n̓i·

# 156
c̓awin qawiqaaɬ.
c̓awa·-in qawiqaːɬ

# 157
ʔaaʔiiktaqšiʔaƛwaʔiš n̓uw̓iiqsumitquu tasaƛ. kʷisutquuʔaʔi, [Cape Cook] waaʔat.
ʔaːʔiːktaq-ši(ƛ)-ʔaƛ-wa·ʔi·š n̓uw̓i·qsu-mit-quː ta-ʔsa(ƛ) kʷis-ut-quː-ʔa-ʔi· ~ waː-ʔat

# 158
ƛ̓aaʔas. waa ʔukɬaaʔakʔišʔaɬ, ƛ̓aaʔas, čiiqƛisʔatḥ.
ƛ̓aːʔas waː ʔu-kɬa·-ʔa·k-ʔi·š-ʔa·ɬ ƛ̓aːʔas čiːqƛis-ʔatḥ

# 159
hiɬʔaƛukʷiiʔaɬ boundary.
hiɬ-ʔaƛ-ukʷ-iː-ʔa·ɬ ~

# 160
ƛ̓aaʔas waaʔat.
ƛ̓aːʔas waː-ʔat

# 161
\trs-en Just out of Brooks Bay.
\ƛn Just out of Brooks Bay.

# 162
tasaƛ.
ta-ʔsa(ƛ)

# 163
huḥtak̓aƛƛa qawiqaaɬ, ʔin hitasaƛuk n̓uw̓iiqsu.
huḥtak-ʔaƛ-ƛa· qawiqaːɬ ʔin hita-ʔsa(ƛ)-uk n̓uw̓i·qsu

# 164
kuukuḥʷʔisa ʔuʔuʔiiḥʔaƛ.
kuːkuḥʷʔisa DUP-ʔu-ʔiːḥ-ʔaƛ

# 165
ʔucačiʔaƛ ʕaʕiƛquu, ʔam̓aqƛ̓iḥtaʔi.
ʔu-ca-či(ƛ) ʕaʕiƛ-quː ʔam-ʔaqƛ-ʔiḥta-ʔi·

# 166
tasaƛ.
ta-ʔsa(ƛ)

# 167
waɬšiʔaƛʔiš.
waɬ-ši(ƛ)-ʔaƛ-ʔi·š

# 168
hiinaƛ, n̓uw̓iiq, n̓uw̓iiq waaʔaƛ. n̓uw̓iiq waa.
hin-(w)aƛ n̓uw̓i·q n̓uw̓i·q waː-ʔaƛ n̓uw̓i·q waː hin-(w)aƛ n̓uw̓i·q

# 169
naʔukšiƛ quum̓iiʔanitii.
haʔuk-ši(ƛ) quːm̓a-ʔi·(ƛ)-ʔat-it-(y)iː

# 169
čuu qʷisitiik qawiqaaɬ, waaʔaƛ̓at, qʷisitiik. qʷisitiik.
čuː qʷis-it-(y)iːk qawiqaːɬ waː-ʔaƛ-ʔat qʷis-it-(y)iːk qʷis-it-(y)iːk

# 170
haa, ʔuunawaʔiš qaḥšiƛ. haa, waa.
~ ʔuːna-wa·-ʔi·š qaḥ-ši(ƛ) ~ waː

# 171
ḥaaḥuupač̓ak, wik̓at, ʔuuʔuušiɬʔat kaapap̓at,
ḥaːḥuːp-(y)a·-č̓akʷ wik-ʔat DUP-ʔuːš-(č)iɬ-ʔat kaːpap-ʔat

# 172
ʔin, ḥaaḥuupa wiksuuk, c̓aawačiɬ kaapap.
ʔin ḥaːḥuːp-(y)a· wik-suːk c̓awa-(č)iɬ kaː-pap

# 173
waa ʔaḥ ciqy̓ak.
waː ʔaḥ ciq-y̓akʷ

# 174
ʔuyaaƛitwaʔiš qiiʔaƛʔitq, ʔiiqḥukʔaƛ qawiqaaɬ hiɬitʔitq, qʷiʔiimitʔitq.
ʔuyi-??-ʔaƛ-it-wa·ʔi·š qiː-ʔaƛ-ʔi·tq ʔiːqḥ-uk-ʔaƛ qawiqaːɬ hiɬ-it-ʔi·tq qʷi-ʔiː-mit-ʔi·tq

# 175
č̓up̓uuqsʔiš quuʔas, waaʔaƛ.
č̓u-p̓u·qs-ʔi·š quːʔas waː-ʔaƛ

# 176
ʔuuktisʔaƛquuč mux̣ʷ, qʷišaaʔeeƛ. sayaaʔee.
ʔu-(k)tis-ʔaƛ-quː-č mux̣ʷ qʷiš-(y)a·-ʔi· saya-ʔiː

# 177
qʷaawaaʔiš y̓uuqʷaa maaʔak, č̓uuy̓iiḥatwaʔinš.
qʷaː-wa·-ʔi·š y̓uːqʷaː maːʔak č̓u-y̓i·ḥa-ʔat-wa·ʔinš

# 178
ʔuuʔuuquk, ʔuuʔuuʔuqukʷis, wawaamitʔišʔaaɬ yaqukʷitiis n̓uw̓iiqsu.
DUP-ʔu·q-ukʷ ʔuː-ʔuː-ʔu·q-ukʷ-ʔis wawaː-mit-ʔi·š-ʔaːɬ yaqʷ-ukʷ-it-(u)iːs n̓uw̓i·qsu

# 179
ʔuuʔuuʔuqukʷis ḥuuɬ. ʔucpaaʔi, yaaqʷiɬʔitq mamaɬn̓i south waa, ʔucačiƛckʷi ʔaḥʔaa qawiqaaɬ, south, waa, hačɬatuqʷak, westerɬy.
ʔuː-ʔuː-ʔu·q-ukʷ-ʔis ḥuːɬ ʔu-cpa·-ʔi· yaqʷ-(č)iɬ-ʔi·tq mamaɬn̓i ~ wa· ʔu-ca-či(ƛ)-ckʷi· ʔaḥʔaː qawiqaːɬ ~ waː hačɬatuqʷak ~

# 180
hiɬ ʔuukʷiiqstackʷi, k̓iɬanus. k̓iɬanus. tukuuk.
hiɬ ʔukʷ-i·qsta-ckʷi· k̓iɬanus k̓iɬanus tukuːk

# 181
ʔaya tukuuk.
ʔaya tukuːk

# 182
hiiy̓aaqṣ̌hin ʔuuš tupkaapiiḥ ʔuuš ƛ̓isit.
hiš-ʔaːqṣ̌hin ʔuːš tupkaːpiːḥ ʔuːš ƛ̓is-it

# 183
waa ʔaḥʔaaʔaƛ, maaʔak, qukʷičink č̓uyaa.
waː ʔaḥʔaː-ʔaƛ maːʔak ʔukʷi-čink č̓u-(y)a·

# 184
k̓ʷak̓ʷaƛ. k̓ʷak̓ʷaƛ hiɬ. t̓imyis ḥacxʷiiʔi.
k̓ʷak̓ʷaƛ k̓ʷak̓ʷaƛ hiɬ t̓imyis ḥacxʷi·-ʔi·

# 185
ʔuuš ʔuuš ḥacxʷii.
ʔuːš ʔuːš ḥacxʷi·

# 186
ʔaniyaƛquuč wiiqsiiʔaƛquu wiḥiʔuƛʔaɬ.
ʔana-iya-ʔaƛ-quː-č wiːqsiː-ʔaƛ-quː wiḥi-ʔu(ƛ)-ʔa·ɬ

# 187
ʔun̓aaḥ hiɬʔaaḥi ʔuuqči, y̓uuqʷaa ʔun̓aaḥ, hiɬuusii ʔuuqči.
ʔu-n̓a·ḥ hiɬ-ʔa·ḥi ʔu·q-či y̓uːqʷaː ʔu-n̓a·ḥ hiɬ-uːši-(y)iː ʔu·q-či

# 188
qʷaaniiš, qʷaaʔiiš qʷaaʔiitq tukuuk qʷaaqin,
qʷaː-ni·š qʷaː-ʔi·š qʷaː-ʔi·tq tukuːk qʷaː-qin

# 189
naʔaaʔiš. naʔaaʔatniš ciiqciiqa.
naʔaː-ʔi·š naʔaː-ʔat-ni·š DUP#-ciq-a

# 190
naʔaawaʔiš, niiḥiɬ.
naʔaː-wa·ʔi·š niːḥ-iɬ

# 191
ʔaḥʔaa qʷisitwaʔiš qawiqaaɬ.
ʔaḥʔaː qʷis-it-wa·ʔi·š qawiqaːɬ

# 192
histaqšiƛckʷi, čiiqƛisʔatḥ, qawiqaaɬ, ʕimtiiʔak, ʕimtiiʔak, qawiqaaɬmitquu.
his-taq-ši(ƛ)-ckʷi· čiːqƛis-ʔatḥ qawiqaːɬ ʕimtiː-ʔa·k ʕimtiː-ʔa·k qawiqaːɬ-mit-quː

# 193
čuu, ʔuunaʔiš ʔaḥʔaa.
čuː ʔuːna-ʔi·š ʔaḥʔaː