---
title:        'Qawiqaalth: A man who became a sea lion'
abbreviation: Qawiqaalth
ID:           7
---
# 1
qii'atl, huu'ak, qiisasa.

# 2
qawiqaal 'uklaa hhaaw'ilatl.

# 3
qawiqaalmitquu, qwiyimtii qwis.

# 4
'ahh histaqshitl nism'a'i. nism'aakqin.

# 5
'uhh'at 'uu'alukw'at 'um\'iiqsakitquu.

# 6
wiipap'at n'uw'iiqsimtquu, t'an'aak\'i. wiipap.

# 7
hach'a tla'uuc\hhimt.

# 8
'acshi'athlquuch chaakupiihh.

# 9
'acyuu, kwiikwiisahhi.

# 10
'uqs'atlquuch kuukuhhw'isa.

# 11
wiik'ii'atl'atquuch qawiqaal. 'atquu chamihhta quu'as qawiqaal.

# 12
histaqshitl hhuu hilin''atu.

# 13
hilin''atu waana'aal hhuu 'uuc'iqwa'i, hachliitlspa.

# 14
'acyuu.

# 15
'uushyuuyatlquuch y'uuqwaa 'acshitl, qawiqaal.

# 16
'uqs'atlquuch 'alchac, naahht'ach, 'aama, 'alchac.

# 17
'uushyuuyatlquuch 'uqs k'aasch'a, 'uchknahh'is'i, kuukuhhw'isa, k'aasch'a.

# 18
'aanuu'atlquuch ha'uk 'um\'iiqsak.

# 19
'iihh'at kwiishhii, y'uuqwatla tla'ukta''as'i.

# 20
qwaaqhh'anitii qwaa'at.

# 21
'ahh'aatla hhaahhuupach'ak.

# 22
wik'at. wik'at kaapap'at c'aawachitl\'at.

# 23
chuu waa'atl, qawiqaal, 'um\'iiqsak, na'aatahh'isim.

# 24
'uyii'aqsish, wikpitl hinalachi'atlquu. 'amalachi'atlquu hupal.

# 25
na'aatahh 'um\'iiqsu'i. na'aatahh.

# 26
huhhtak 'in hiitkin. 'uushw'in\'at lim'aqsti, qawiqaal.

# 27
'aya hhaaw'iihhatl.

# 28
wik'attla kaapap'at.

# 29
'in 'uushyuuyaqhh'atquuch ciqshi'at.

# 30
wikilhh katlhhshitl qawiqaal. wikil.

# 31
'ucachitl hhuu hil'iitq'aal, tukuuk.

# 32
yaalwaa'ish 'ahh tukuuk, hilachisht.

# 33
c'axshitl. c'axshitl, qawiqaal.

# 34
qahhshitluk.

# 35
nay'iik tl'axshitl tluultluula.

# 36
chiikwitutl tukwaq'i.

# 37
m'uch'ichutl.

# 38
m'uch'ichu'at hiy'aa 'ahh'aal.

# 39
hihhak qwaa, 'uut'i'ilatl qwaa'iitq'aal, tukuuk, hihhak.

# 40
RRRRR qwayaatuk y'uuqwaa'atlquuch.

# 41
yaayaal'atlquuch 'ahh tukuuk.

# 42
n'aacsaat.

# 43
kwiis\hhii. kwiis\hhii.

# 44
tl'iniihhakwa'insh quu'as. tl'iniihhak.

# 45
hiy'aa'atlquuch, qum'aa katlhhshitl.

# 46
Reey. ch'uuyukwitl. hiinii'atu.

# 47
ch'uyaa, tukuuk.

# 48
wik 'iqsaacu.

# 49
Raa. 'uunic\hhn'akitii, hihh'itl.

# 50
Raa. tla'uu hihh'utl.

# 51
hicnup.

# 52
'aa, 'anaqsish 'ahh waa'atl. qwiqukwitii ''iichnuu.

# 53
wi'ii nasatlitsish 'aqi'ishtiik hhacxwintl\'aqtl.

# 54
hiinii'atatl, tukuuk\'i 'atla.

# 55
hiinii'atatl y'uuqwaa. t'apschitl.

# 56
'uuwatltla, qawiqaal 'aqtl'i m'uksy'i.

# 57
watqshitl 'atlimt qwiqitii qum'aamitii.

# 58
k'uu'ulshitl hhuu hhachxwintl, t'apschitl.

# 59
hihh'u'atlquuch tukuuk.

# 60
hiisaqhhlatlquuch hhuu hilmuutsa waa, sayaa'i. 'ucpaa'i hilitii kwaac'inuu waa 'uush hhil.

# 61
tla'uukwi'athhspa hitaqtlis hilits 'ahh'aa.

# 62
qiiyuukw'aal.

# 63
'anaqs'atlquuch\'al. hhachxtuup.

# 64
kwiis\hhii 'ahh qawiqaal, 'uy'iihhatl 'in m'uksy'iqc'atl. (t'iqs).

# 65
hey, tlayuukwitl.

# 66
watqshi'atltla, 'atlakwalshitl.

# 67
hhachxwintl hhuu, hiinii'atu. qawiqaal.

# 68
'uuy'ip p'uu'i, suuhhaa,

# 69
hey hitasatl.

# 70
na'iichitl ciiqciiqa.

# 71
chuu qwiisaahhiyiik. 'in kwistuupsuuk, waa'atl'at.

# 72
wiksuuk, wik. wik.

# 73
kwiisaahhii waa. kwistuup kwistuupsuuk qwaaqin niiw'a.

# 74
haa nasatlna hhachxwintl\'aqtl.

# 75
Raa wikcuk\'is'ish waa.

# 76
m'uksy'i 'un'aahhcuu, waa t'apschitl

# 77
nay'iik t'apschitl tukuuk hhachxwintl.

# 78
hiy'aa'atlquuch\'al 'iic'iiqhha.

# 79
chuu, ch'uuyukwitl\'aqtl'atnish waa'atl.

# 80
'ucahhtachi'atl, tuch'acsi'il.

# 81
'aa, saya'ii 'uuwatl 'uu'uuquk nism'a.

# 82
'unicitii, hu'acachitl.

# 83
chuu, 'ucachitl\'aqtlnish hhuu. hilin''atu waa'atl.

# 84
huhhtak. na'aa wawaa'itq.

# 85
na'iichi'atl.

# 86
wikiichi'atl'at ch'uuy'iihhat.

# 87
'in ch'uuy'iihhanit 'a'um.

# 88
Raa ch'uuyukwitl, saya'ii hhuu.

# 89
'uuy'ip'atlquu chaa, p'uu'i, tushkuuhh. tushkuuhh 'aya.

# 90
qwaa, qwaaqin ha'uk, wihhi'u'atlquu.

# 91
chuu. qiiyuukw'aal, hishcachitl hhuul, sayaa'i.

# 92
'a'iihh nuuchyuu qacqasatlquuch, 'uushyuuya.

# 93
t'imyis. hhunqis.

# 94
hhunqis waanish'aal.

# 95
walshitl\'aqtl\'ick waa'atl'at

# 96
huhhtak'at 'in quu'as. histaqshitl, wihhaas'athh.

# 97
wihhaas'athh waa'atwa'insh. ququ'actup waa'at.

# 98
'ana chims quququ'actup waa.

# 99
qu'actup waatlaa.

# 100
walshitl. wiiqsii.

# 101
'uupap'atlquuch qawiqaal, hhachxwiiqchikquu.

# 102
y'aaqnaq. y'aaqnaq qawiqaal. y'aaqnaq.

# 103
chimt'a. chimt'a.

# 104
'uukwiiqstatlquuch kakaw'in.

# 105
ch'ii''aqatlquuch\'al,

# 106
'imch'aaqy'akuk\'al. 'imch'aaqy'ak 'u'ukwink kakaw'in.

# 107
chuu, walsaap'at.

# 108
wihhi'utl hihh.

# 109
hhan'ahhtu'atl'i, hhaa, yaq'ich\'itk waa'atl'at.

# 110
hhan'ahhtup'at qawiqaal.

# 111
hiy'aa'a'im 'ahhkuu waa'at.

# 112
'intshi'atl\'ish 'um\'i. 'intshi'atl\'ish 'um\'i 'acyuu'ish.

# 113
Raa yaalwaa'ish 'um\'iiqsu'i, hhamipshi'at.

# 114
kwiis\hhii'atl qawiqaal,

# 115
chamihhtatl qu'iichitl.

# 116
tl'itlkak. tl'itlkak.

# 117
wik\'aqtl\'ick 'iiqhhuk hilitiik waa'atl. wik\'aqtl\'ick 'iiqhhuk.

# 118
'aya'aqtl'at\'ick 'a'atal'at.

# 119
Raa yaalwaa'ish 'ahh. kuukuhhw'isa cisins'ii'at.

# 120
hisshitl.

# 121
waa tla'uu.

# 122
walshitl\'al qawiqaal, tlihhsatl\'al.

# 123
ch'iiqtlis 'u'iiyis. ch'iiqtlis. ch'iiqtlis'athh.

# 124
kw'iny'uqwis 'uklaa. tl'aa'aa'i, tlawaa, 'uukwil 'am'ihhta'a'i [Cape Cook].

# 125
hitasatl\''atl, hitinqsatl, haa, 'uhh'iish qawiqaal. 'uhhmoo, 'uqs'ismoo waa'atl'attla. 'uqs'ismoo.

# 126
'aahh'asa suukwinkhhatquu. 'uqs'is'ish waa'at.

# 127
'aniyat waa'at, 'is'ish, wukwink.

# 128
wihhisan'ap 'um\'iiqsu'i, kuukuhhw'isa.

# 129
'ayaqstla tushkuuhh.

# 130
''ac'iktla tutushk'iihh qawiqaal.

# 131
'u'inl kuukuhhw'isa qawiqaal.

# 132
wiik'itl n'uw'iiqsak. wiik'itl.

# 133
waasatlhha waa'at.

# 134
n'uw'iiqsu'i wikil.

# 135
qwaa'ap 'ahh'aa, kwiisqshitl.

# 136
waa, muuq'ichhhshi'atl hinat'atl, n'uw'iiqsak.

# 137
chuu, 'iiqhhukw'atl qwisit\'itq,

# 138
'acyuu'aqtlnish waa'atl. 'acyuu'aqtlnish.

# 139
na'uuqs'aqtl\'ick siichil.

# 140
wiiqhhapw'it'as'aash qawiqaal. hha'ukwitl'as'atl.

# 141
c'axshitlwa'ish qawiqaal, tukuuk 'uhhtaa 'iihh'ii. c'axshitl.

# 142
sukwitl. hhaa ''ahhmis'i, qaahhiita'i.

# 143
wik. wik'at kw'achshitl.

# 144
t'apschitl hhuu waa hiinii'atu hhaal, c'a'ii'a'i, ch'aniichi'at.

# 145
qwistlaa nuuchyuu'i ch'aniichitl.

# 146
chuu waa'atl. lachi'i waa'atl n'uw'iiqsu'i.

# 147
wik. wik.

# 148
chuu waa'atl.

# 149
laqwayat k'ac\hhaal, tukwaq'in\'i,

# 150
m'uch'ichup'at qawiqaal.

# 151
chuu waa'atl n'uw'iiqsu'i.

# 152
qwis'atl'im qwis'aqtliik

# 153
t'aaps'atu qawiqaal, tukuuk 'ukwink.

# 154
tachitl quu'as'i. tamaln'i.

# 155
wikn'ii,

# 156
c'awin qawiqaal.

# 157
'aa'iiktaqshi'atlwa'ish n'uw'iiqsumitquu tasatl. kwisutquu'a'i, [Cape Cook] waa'at.

# 158
tl'aa'as. waa 'uklaa'ak\'ish'al, tl'aa'as, chiiqtlis'athh.

# 159
hil'atlukwii'al boundary.

# 160
tl'aa'as waa'at.

# 161
\trs-en Just out of Brooks Bay.
\tln Just out of Brooks Bay.

# 162
tasatl.

# 163
huhhtak'atltla qawiqaal, 'in hitasatluk n'uw'iiqsu.

# 164
kuukuhhw'isa 'u'u'iihh'atl.

# 165
'ucachi'atl ''a''itlquu, 'am'aqtl'ihhta'i.

# 166
tasatl.

# 167
walshi'atl\'ish.

# 168
hiinatl, n'uw'iiq, n'uw'iiq waa'atl. n'uw'iiq waa.

# 169
na'ukshitl quum'ii'anitii.

# 169
chuu qwisitiik qawiqaal, waa'atl'at, qwisitiik. qwisitiik.

# 170
haa, 'uunawa'ish qahhshitl. haa, waa.

# 171
hhaahhuupach'ak, wik'at, 'uu'uushil'at kaapap'at,

# 172
'in, hhaahhuupa wiksuuk, c'aawachil kaapap.

# 173
waa 'ahh ciqy'ak.

# 174
'uyaatlitwa'ish qii'atl\'itq, 'iiqhhuk\'atl qawiqaal hilit\'itq, qwi'iimit\'itq.

# 175
ch'up'uuqs'ish quu'as, waa'atl.

# 176
'uuktis'atlquuch muxhw, qwishaa'eetl. sayaa'ee.

# 177
qwaawaa'ish y'uuqwaa maa'ak, ch'uuy'iihhatwa'insh.

# 178
'uu'uuquk, 'uu'uu'uqukwis, wawaamit\'ish'aal yaqukwitiis n'uw'iiqsu.

# 179
'uu'uu'uqukwis hhuul. 'ucpaa'i, yaaqwil'itq mamaln'i south waa, 'ucachitlckwi 'ahh'aa qawiqaal, south, waa, hachlatuqwak, westerly.

# 180
hil 'uukwiiqstackwi, k'ilanus. k'ilanus. tukuuk.

# 181
'aya tukuuk.

# 182
hiiy'aaqshhhin 'uush tupkaapiihh 'uush tl'isit.

# 183
waa 'ahh'aa'atl, maa'ak, qukwichink ch'uyaa.

# 184
kw'akw'atl. kw'akw'atl hil. t'imyis hhacxwii'i.

# 185
'uush 'uush hhacxwii.

# 186
'aniyatlquuch wiiqsii'atlquu wihhi'utl\'al.

# 187
'un'aahh hil'aahhi 'uuqchi, y'uuqwaa 'un'aahh, hiluusii 'uuqchi.

# 188
qwaaniish, qwaa'iish qwaa'iitq tukuuk qwaaqin,

# 189
na'aa'ish. na'aa'atnish ciiqciiqa.

# 190
na'aawa'ish, niihhil.

# 191
'ahh'aa qwisitwa'ish qawiqaal.

# 192
histaqshitlckwi, chiiqtlis'athh, qawiqaal, ''imtii'ak, ''imtii'ak, qawiqaalmitquu.

# 193
chuu, 'uuna'ish 'ahh'aa.
