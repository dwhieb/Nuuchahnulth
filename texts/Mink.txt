---
title:        Mink killed Wolf
abbreviation: Mink
ID:           8
---
# 1
qii'atl, huu'ak, qiisasa.

# 2
hixy'aa'ic'atlwa'ish, ch'aaxstimcm'it.

# 3
ch'aaxstimcm'it waa'at, himwic'atl'atquu.

# 4
n'achp\'aa'a hhuu kwisaqs'i.

# 5
'unack\'isitwa'ish 'ahh, yaaqwil mamaln'i [Juan de Fuca] waa.

# 6
n'aacsaat quu'as, 'i'iinis, 'i'iinis.

# 7
tl'upaa'atl,

# 8
tl'up'iichhhiyimtquu, tl'up'iichhhiyimtquu hat'in''aqa luucsaamiihh.

# 9
hhacqalitwa'ish ch'aastimcm'it, hhacqal

# 10
n'aacsa hhuul saya'iip, hhamat'ap hiishil.

# 11
hixy'aa'a'iswa'ish 'ahh, qwax'aamitii. qwa'aamitii qwaa 'ahh.

# 12
heey qwis'atlquuch 'ahh

# 13
heey, 'u'umhhimataks kwixsaqsitl waa'atl.

# 14
c'aanititwa'ish 'ahh qwaasasa, c'aanit, hu'ap'in c'aa, c'aa.

# 15
chuu, hitap\'il ch'aaxstimcm'it, wik 'uuc\hha, saaxyapanachshitl\'aqtlquu.

# 16
'in hishsaacu ch'aastimc.

# 17
''ac'ik haptshitl, hitaqtl'utl.

# 18
heey hitap\'il.

# 19
'uuwatl ch'an'ii'at quu'as n'aacsa, ch'an'ii'at ch'aastimcm'it.

# 20
wik'at huhhtak'at 'uhhquu.

# 21
'aanachil'at n'aacsat quu'as, qu'actup.

# 22
waa 'aathhshitl.

# 23
qum'aachilitii.

# 24
'ux'ukwachinks ciiqciiqa waa'atl.

# 25
'ux'ukwachink 'ahh.

# 26
c'awaak.

# 27
yaaxcshitl\'ic'aqtls waa'atl.

# 28
yaaxcshitl.

# 29
yaacpanach, wikckwii sasaa'ii sayaap'inch 'ahh nism'a'i 'unahhit\'itq, [North America], yaaqwil mamaln'i waa.

# 30
yaacshitl 'uncukwisitii 'uu'uuquk, miiluuk.

# 31
tuupshitl.

# 32
na'iichitl txtxtxtxtxtx qwayaatuk\'at.

# 33
txtxtxtxtxtx qwiqiiwa'in waa'atl

# 34
tlimkshitl ku'al ch'aastimc, qwisitii'aal taxhshitlitquu.

# 35
yaaxcshitl.

# 36
wik. wiiy'imtwa'ish yaacuk qwaaqin quu'as.

# 37
qwaa'ap 'ahh'aa muukmuukwa.

# 38
'uux'iiyaqsi c'a'ak\'i n'aacsii, txtxtxtxtx.

# 39
t'aaps'atu ch'aastimcm'it.

# 40
hinusa m'aaqsuul hisit.

# 41
qwaa'ap t'aapst'aapsa 'ayiichitluk 'u'ii'as'ap hhaa.

# 42
kuuchilshitl.

# 43
'aya, kinaahhckwi hhaal hitinqis'i, m'uukwaquk.

# 44
sachka'ap, ch'ichitl, qum'aakitii.

# 45
heey maahht'iqiil k'uch chashkak, mahht'iichitluk, saach'utcqii'isukwitquu.

# 46
'inixkwiilshitl\'is ch'aasta, tl'uuyiipitl.

# 47
heey, 'un'aahhshitl qwicsapaahhi 'ink\'ii.

# 48
hatksaap 'unukwititii matlaak matlaak, t'a'ak 'uushyuuya'at waa'at, hatksaap.

# 49
hhaax'ak\'is.

# 50
'uchknahh'is ch'aastimcm'it, kw'itxak 'u'inkwit\'is 'ahh qaaty'apt'a'i.

# 51
'uushyuuya, c'ishp'uuqsmip'it\'atquu 'in c'awaaqtl'as

# 52
hm! waa'atlquuch, hm!

# 53
qux'ac'athhqach'a, waa'atl

# 54
tl'uuyiipitl.

# 55
tlimkshitlwa'ish 'uuyu'aalshitlwa'ish quu'as hhaal 'iihh sukwi'atuk yuul'atl'atl.

# 56
ku'iichitl hi'iiswa'ish yacckwii, chims.

# 57
wim'aaqtl 'u'ukwink'at chims, 'in wii'ak.

# 58
wim'aaqtl ch'ii''aqa.

# 59
'u'u'iihhshitl hisit t'apsshi'atlquuch m'aaqsuul.

# 60
hininwa'ish qwayaac'ikm'it,

# 61
na'aa maasuulshitl, woo=.

# 62
hhaa y'uuxqwaaquu'is,

# 63
xuxuuu, qwii''atl.

# 64
wik, wic'ik.

# 65
huuwa xux xuu xuxuweey, waa'atlquuch.

# 66
heey, hinin qwayac'iik.

# 67
c'iihhati 'ukwiil muustati.

# 68
y'imqtl ch'aastimcm'it, qwayaac'ikm'it.

# 69
y'imqtl. 'uy'iihha 'in 'a'iihh'at chichichi.

# 70
wik. wik chamihhta ha'uk, 'ashxhtuup t'aacht'aacha, xhaxh xhaxh xhaxh.

# 71
'a'iihh'at chichichi.

# 72
wa'ichu'i waa'atl

# 73
huhhtak ch'aasta 'in wax'ichitlw'it'as qwaxyaac'ikm'it.

# 74
wukwitl muustatak\'i.

# 75
qwi'iimitii 'ahh qacuut, kw'achshitl tiichma.

# 76
'anat'uu'as kiikiishhhi, qahhshitl.

# 77
'in 'iihh qwayaac'ikm'it, 'iihh.

# 78
'in 'ana 'iihh t'uhhc'iti. qatq'atap, c'uy'itap.

# 79
haptsaap, hi'iis, hi'iis'itq wa'ich'as, hiilc'apula.

# 80
hil'atl 'ahh qwayaac'ikm'it qahhakw'as.

# 81
wik qiihhsn'aak 'unachil, muuchiil.

# 82
'iqsilatltla, hwooowa, maasuulshitl, muup'it''atl,

# 83
xuxuuwuwu xuu, waa'atlquuch.

# 84
sixy'aaqseesh ch'aaxstimcm'iit qax\hhsaamiits qwaxyaac'ikm'iit, wawaa.

# 85
wik tuuhhuk, 'in c'awaak.

# 86
hheey, y'akshitl qwayac'iik, hhayu, hhayuchink.

# 87
hheey maasuulshi'atl, hhaw'ilimmatak, woo=, maasuulshi'atl.

# 88
wik'iititwa'ish n'uuchyu, wik'iit.

# 89
'unaak sachk'ahhs, ch'aastimcm'it.

# 90
saxchkshitl\'ixc'atlquuch tluyachitl n'aach\'atu 'uuktis hhaal puul'ii, c'a'ak.

# 91
n'aaxch\'atu'is, hheey, saaxchksaachka'is.

# 92
wiiy'a tl'uutxhik qwaa'ap 'ahh'aa

# 93
wiwiik\'ay'aqstupmahhsa.

# 94
chuu, ciqshi'atl hhaw'il'i.

# 95
qahhsaamit\'ick qwayaac'ikm'it, waa'atl. ["You killed him!"]

# 96
'm\'mm, waamitquu, wiixksas.

# 97
t'i''as hi'iis hhaal, 'atquu hiilc'apula hhaa qwayaac'ikm'itckwi.

# 98
tachyuu'atl qahhak

# 99
haa m'ay'ukshi'at.

# 100
qahhsaap\'aqnish suutil, waa'at.

# 101
haptsaap 'aq'ishtiik, haptaa'ak hhaa muustatak\'i.

# 102
hitaatu''ihhtap sha'ihhtim\'i, yaaqhhw'al'itq qahhsaap, qwayaac'ikm'it. haptsaap.

# 103
qwisitii m'u'akw'amitquu.

# 104
wik'iit hhamat.

# 105
haaxhaa, tl'upiichi'atl. tl'upaa, qwaa'atl 'ahh'aa, qwayac'iik tl'upy'iihha.

# 106
chuu, waa'atl ch'aaxstimcm'it, [You are surrounded by the wolf. You had no way of try to escape. You killed him!] qahhsaap\'ick.

# 107
m\'mm, waamitquu.

# 108
hhaa, tl'upy'iihhatl waa qwis qwaa'amitii'al, tl'upy'iihha. sweating.

# 109
qwis'atlquuch 'ahh kishshitl. c'a'atu hhaal tl'upmis.

# 110
kuhhshitl. kuhhsaap'ich, waa'atl.

# 111
qi'ii'ich qihhtachi'ich waa'atl.

# 112
heey ''iita''iita'ick, waa'atl'at.

# 113
'aa, y'uuqwaa'ap'i 'ahh 'ucaqc'u'i waa'atl, qwicpaa'itq c'a'ak\'i, c'aa 'ahh 'aya hisit.

# 114
'unw'iitl yaaqtl qwayaac'ikm'it 'in 'aniic'ap'at t'uhhc'iti,

# 115
'aniic'ap'atuk\'aal ''awatk 'u'iic.

# 116
qwaa ha'uk, qwayac'iik. wiiy'a humaqtl'ic.

# 117
chuu, waa'atl. nuux'it'aqsish, waa'atl.

# 118
'unaak nuuk waa'atl

# 119
haa.

# 120
nuu'itl,

# 121
'aniyas 'aniyas [hoo hoo hoo] 'aniyas 'aniyas [hoo hoo hoo] n'upc'iqiiyasquus huyuulquus, c'ihhatiiyasquus huyuul'aqtl, waa

# 122
tlaa'uu'i waa, wik'iituk tla'uu.

# 123
'aniyas 'aniyas [hoo hoo hoo] 'aniyas 'aniyas [hoo hoo hoo] mustatiiyasquus huyuulquus

# 124
\trs-en What he meant was he wanted a bow and an arrow.
\tln What he meant was he wanted a bow and an arrow.

# 125
nunuuk. [He is singing away]

# 126
'axniyas 'aniyas hoo

# 127
qwaa'amitii [he had his bow like that.]

# 128
'aniyas 'aniyas [hoo hoo hoo] n'upxc'iqiiyasquus huxyuulquus,

# 129
qahhsaapw'it'as ch'aastimcm'it. hhaw'ilisim\'i, tl'isiml.

# 130
huuxlshi'atl

# 131
heey 'uushp'alshitl qwayac'iik

# 132
tlawa'ii'atlquuch kwaachitl.

# 133
hi'iis hhaal qwayaac'ikm'it.

# 134
kuhhyuu'atl. hisiik\'aqtl\'itq kamatqshitl, wiik'itl tiichmis,

# 135
wikst'iihhw'it'as kamatquk

# 136
'a'aanisapi c'a'ak\'i.

# 137
'aniyas 'aniyas [hoo hoo hoo]

# 138
k'icshitlwa'ish qwis 'ahh, sukwitl muustatak\'i.

# 139
qxxxx, kw'achshitl 'ahh.

# 140
kaxmatqshitl qw'aaxtii

# 141
'ayaak ''imtii, qw'aaxtii

# 142
kamatquk ch'uq

# 143
'uqlaap'atl qwayac'iik, takaatis'aqtlq.

# 144
'uushhhtin ch'aastimc.

# 145
suxsaa hisiikwasu

# 146
pxwuw, putqwaaktlatlquuch.

# 147
putqwaaktli qwaa.

# 148
waw'ik ch'aastimcm'it.

# 149
xaw kapxshi'at 'ahh hinusa'ic'atl hhuu kwisaqs'i.

# 150
hhuu hil'atl qwayac'iik\'i 'aya [down the river]

# 151
[hoo hoo] waa'atl. 'ahhkuuseesh, tushaakit\'ii. waa'atl. waamitii.

# 152
qahh'eey waamitquu.

# 153
susshitl\'al qwayac'iik.

# 154
kaxmatqshi'atl qw'aaxtii.

# 155
'ayaak ''imtii. kwatyaat, 'uklaa qalaatik.

# 156
kamatquk.

# 157
'uuwa'atl 'uu'uuquk.

# 158
suxkwitl ''uy'ic'ak\'i, hiist'itl 'ahh p'atqsac'isuk\'i.

# 159
kwisaqsit\'atl\'al.

# 160
c'ixchi'atl 'ahh'aa qwis, 'iiwachi'im c'a'ak. 'iiwachi'im.

# 161
heey c'aachitl.

# 162
'uhh'at. 'uhhmatak'atl yaaqwil'itq Columba waa'at, [Columba River].

# 163
haa sukwitl sachk'ahhsuk\'i, qwis 'ahh'aa.

# 164
nism'iichitl. nuuchyuuchitl. 'ayacsapi

# 165
na'aa. na'aatl qw'aaxtii, 'uuuu, sayiihhst''atl.

# 166
wik'atl hha'ukwitl.

# 167
'uuktis'atl'at\'ish qw'aaxtii, hisiik\'itq

# 168
kamatquk misshi'atlquuch qwaa 'ahh'aa.

# 169
misp'uuqsy'ihhat 'in waw'ik

# 170
kamatquk.

# 171
waa 'ayisaqsilaw'it'as'atl ch'aastimcm'it.

# 172
tla'iitla 'ucpaanu'atl 'ahh.

# 173
'uuhhw'al'atl qacaas'at\'i qwis'atl 'ahh, 'uukwil 'ahh, c'isimc\'i,

# 174
nuuchyuuchitl. 'a'iiwachitlaq nuuchyuu.

# 175
kamatqshi'atl wiikst'iihh 'uncukwitii, n'upchiil, 'atlchiil, qacc'achil, muuchiil, hhayuchilitquu. kamatquk.

# 176
wik wa'ichutl.

# 177
heey, huuxs'atu, sukwi'atl ''uy'aak\'i tlaqmisuk\'i,

# 178
c'ichitl 'ahh qwis 'ucpaa'atl 'ahh tuch'iicpa'i, [east side].

# 179
'aay n'aacsa ''a'ukshitl 'ahh 'a'iihh.

# 180
kamatqshi'atl.

# 181
histaqshitlitquu 'ahh, hitaqtlil

# 182
hu'acaqsit, qwaaqchiik'atl 'ahh'aa ''umaa'ap, ''uy'aak\'i, tlaqmisuk\'i.

# 183
c'a'akshi'atltla

# 184
kxaa kamatqshi'atl

# 185
tlawa'ii'atl'attla

# 186
huhhtak'atl\'ish ch'aastimcm'it qw'aaxtii 'in p'usaak'atl qwayac'iik\'i.

# 187
wiinap'itl ''uqshitl,

# 188
hhuspiichi'im waa'atl, 'iiwachitl.

# 189
kamatqshi'atl.

# 190
hininckwatl 'ahh'aawa'ish qwayac'iik

# 191
naqmiihhichitl naqshitl. qwayac'iik\'i

# 192
qwaa'amitii wiiy'a c'ic'uqshitl, 'aanahhw'aal ch'up'at\'i naaqnaaqa.

# 193
kaxmatqshi'atl wiikst'iihh.

# 194
tlawachatl'at.

# 195
'ukwinu'atl, 'aahh'asa cha'akquu, chahhtaakquu.

# 196
kaxmatquk\'is.

# 197
wiinap'i'atl ch'aaxstimchm'it. cusshitl. cusshitl.

# 198
kwa'iitl waxshitl\'ic'atlwa'ishtla huf! mushsaap, wimacsap.

# 199
qwaa'ap\'aqtl\'ick 'ahh'aa qum'aa kwiisqshitl 'um'aack 'iqsila.

# 200
susp'il'atl. 'ayiiy'ap'atl nuuchyuu.

# 201
saya'ii'atl qwi'iimitii 'uuktis hupal.

# 202
kwisilatl hupal. 'ucpaanu'atluk 'ahh.

# 203
'atqwin 'ucpaa'ak 'ahh hupal.

# 204
'ucpintl 'ahh qacuut'at\'i.

# 205
'uucaapi 'ahh tuch'iicpa.

# 206
n'aacsa kwisila hupal. qacuutshitl.

# 207
qwi'iimitii hilitii.

# 208
kwiis\hhi 'ahh n'aas'i, yaaqwil'itq mamaln'i [time zone] waa.

# 209
huu'aan'uutl. ch'aastimcm'it.

# 210
kamatquk.

# 211
wiikatlshi'at saya'ii qwayac'iik\'i.

# 212
huu'aan'uutl, 'atquu susp\'il.

# 213
'unack\'isit.

# 214
saxyackshi'i, saya'ii'isqak, k'uu'ii, nism'a'i.

# 215
kamatquk huu'aan'awi'atl

# 216
chaanaatlquuch waa'ich'itl

# 217
k'icshitl.

# 218
heey tlimkshitl.

# 219
kamatquk hisiik\'al nuuchyuu'i.

# 220
c'a'ak t'aaps'atatlquuch, wikmahhsat huhhtakshi'at hisiik\'i.

# 221
saya'ii 'uushyuuya, 'uushyuuya taakaan'uutl.

# 222
qwayac'iik\'i hayimhhi qwaa'apii ch'aastimcm'it qw'aaxtii

# 223
'uuwa'atltla tla'uu, tlaa'uktaqapi'i qwayac'iik.

# 224
wik 'iihh, 'uchknahh'is qwaa'iitq chamihhta'i qwayac'iik

# 225
qwiqitii t'aatn'a'isitquu.

# 226
hamipshi'at hiy'aa'a hhaa.

# 227
suw'aaq'ick ch'aastimchm'it, waa'atl'at.

# 228
wik. 'uklaas kapkimyis waa'atl.

# 229
'uklaas kapkimyis.

# 230
'uu'ii'atl\'ish ''imtii qalaatikuk\'i.

# 231
suw'aaq'ick, waa'at.

# 232
\trs-en It's you! umum
\tln It's you! umum

# 233
wiks. wiks. wiks.

# 234
''uxyaayiswa'ish ch'aastimchm'it.

# 235
n'aacsiichitl hhaa kuhh. kuhh.

# 236
ch'uq! liphhii'itl\'isquu. ch'uq!

# 237
heey taatltaaya qwaqwaas'i.

# 238
taamiiqtl'a, xaw xaw xaw xaw.

# 239
qaahhshitl.

# 240
n'aacsiichitlwa'ish p'a''im\'i, hiilapi hhaa

# 241
m'a'atap, m'awahhsul'ap hii'ahhsat\'i nuutxaan'uup c'iwaapuk\'i.

# 242
haa qax\hhshitl\'is'ish, qahhshitl\'ish qw'aaxtii, waa'atl.

# 243
[He's dead!] qahhshitl.

# 244
na'aa 'in tlatw'iichitl,

# 245
ch'apac 'unaak.

# 246
Wooox qwaay'akshitl\'is.

# 247
'aax'anihhtaak, laaxqla''ihhtaa, c'iixc'iyupuuk, p'aaxp'a''im\'aay waa'atl.

# 248
haa haa 'aax'anihhtaak, haa haa c'iic'iiyupuuk, huu huu p'aap'a''im\'ay, waa

# 249
waamitii tushaakit\'i.

# 250
c'iishcy'ak, wa'atl.

# 251
kamat''aqtl'itl ch'aastimcm'it

# 252
haw'iiqstu'atl huu'ak hu'al.

# 253
hitin''u'atl yaalwaa'ish 'ahh hask'aamac 'aya.

# 254
Woo, qaxhhshitlwa'een, waa.

# 255
hiihiitawa'iik 'u'ukwil'at.

# 256
qahhshitlwa'ish hiihiitawa'iik.

# 257
'ee qahhtak qwaq'isqach'a waa'atl'at hask'aamac\'i [little crabs].

# 258
heey taachkwa'ap'ich hhiyiihhi, waa'atl.

# 259
tuxwiichitl ha'ukshitl, xaw xaw xaw pisatshi'atl 'ahh.

# 260
haa, tiich'ap'is, waa'at.

# 261
wiiksas p'ip'ishwa.

# 262
tlutlulwas'aal suutil, waa'atl c'awaak. qwiqitiit hhaakwaatl.

# 263
wik'iitshitl hask'aamac.

# 264
wiikmal, c'aawuml.

# 265
'uushckwaap'attla qwis'ap'at 'uuwatl tla'uu.

# 266
wik'atl ha'ukshitl, 'atliichitl.

# 267
'ahh qwis hu'acachitl kwisaqs'i.

# 268
wikiipatl.

# 269
wikiipatl'attla ch'aastimcm'it.

# 270
'ahh'aatlitwa'ish luchnaakshi'atl. wik, 'u'up'iqsh. 'u'up'iqsh muuhhintlas.

# 271
nay'aqnakshitl muuhhintlas

# 272
hiitinqsa'ee hhaawim'eet 'aaniik suuw'aas t'aan'ee, licw'isee licw'isee muuhhintlas. waa'atlquuch.

# 273
haaciqshi'atlquuch haa nay'aqak\'i suul muuhhintlas hhaal "taa taa taa," wawaa.

# 274
chiskatshi'atlquuch hhakwaatl\'i.

# 275
'uushyuuya nay'aqak\'i m'uchquutl.

# 276
wikuks n'uw'iiqsu. 'aayachil,

# 277
'iinaxy'atl hhaaw'iihhatl, hiyiqsathh, naahhtach tluttluul'i hhaaw'iihhatl, naahhtachm'it, hhuksumm'it, muuch\'aa'a, qwishtuup\'itq.

# 278
hishsiik'at qum'iis'itq maatmaas.

# 279
haa 'aaniml c'awaakshi'atl.

# 280
hitinqsa'ee ch'aastimcm'eet qwaaxyiik 'aani suxw'aas t'an'ee.

# 281
lixcw'isee lixcw'isee muux\hhintlas, taa taa taa.

# 282
hitinqsatlwa'ish qw'aaxtii tl'iixmaqul yaacshitl.

# 283
yaacshitl, waa 'atquu wiiy'a yaacuk. muuxkmuukwa'is.

# 284
qwaa'ak 'ahh'aa yaaci.

# 285
nay'iik t'an'a'is'i 'uyaasila, taa taa taa taa.

# 286
sukwitl ch'aastimcm'it.

# 287
'uc\hhintl tlulaqak\'i hhakwaatl, muuhhintlas.

# 288
chuu, ma'iichitl 'acshi'in, 'acyuu'atlquuch.

# 289
'uqs'atlquuch ch'aastimcm'it hhiix hishyuuya muuluk\'atlquu.

# 290
'aniya 'uuy'ip'at hhiix hhaay'aatlquu hhuul 'axhyuu'atlquu nuuschii, t'uc'up.

# 291
hhachiy'imshtup\'i, p'a''im, 'aya, ''iichnuu 'uhhuk ha'um.

# 292
qwaa'ap, t'apschi'atl ch'aastimc. t'apsaa.

# 293
qiiyuukw'alshi'atl. n'aacsiichitl luucma'i 'in chimc'aqak.

# 294
ha'uk, ha'uk.

# 295
wichsila''aash.

# 296
ha'uk nuuschii 'u'iic.

# 297
hinic\'a'a, wikiimits, waa'atl.

# 298
wixk'iit\'ish, wixk'ii'ish.

# 299
hee, t'apschi'i, chaaq'atap. t'apschitl.

# 300
hee 'uyaasilawa'ish c'ic'ishiichitl.

# 301
c'ic'ishiichitl muuhhintlas.

# 302
sit'a qwaa naasqnaasqwa, puuputqw'isatl waxckwi'atl, bbbbb [bubble going up].

# 303
tlihhshitl. wik saya'ii.

# 304
wahhshitls suutil, waa'atl,

# 305
c'iishhhii'ick. ''a''aqtl'aktlee waa'anitquu.

# 306
tliihhshitl muuhhintlas, wik saya'ii.

# 307
qaacuk qaachuk hhaal t'an'a'is'i.

# 308
qachaa 'u'ukwil'atlnish'aal 'uchknahh'is'i maamaati.

# 309
qwaa'uk\'al mataa qachaa.
